---
title: >-
    غزل شمارهٔ ۳۱
---
# غزل شمارهٔ ۳۱

<div class="b" id="bn1"><div class="m1"><p>آن شبِ قدری که گویند اهل خلوت امشب است</p></div>
<div class="m2"><p>یا رب این تأثیرِ دولت در کدامین کوکب است؟</p></div></div>
<div class="b" id="bn2"><div class="m1"><p>تا به گیسوی تو دست ناسزایان کم رسد</p></div>
<div class="m2"><p>هر دلی از حلقه‌ای در ذکر یارب یارب است</p></div></div>
<div class="b" id="bn3"><div class="m1"><p>کشته چاه زنخدان توام کز هر طرف</p></div>
<div class="m2"><p>صد هزارش گردن جان زیرِ طوقِ غبغب است</p></div></div>
<div class="b" id="bn4"><div class="m1"><p>شهسوار من که مه آیینه دار روی اوست</p></div>
<div class="m2"><p>تاجِ خورشیدِ بلندش خاکِ نعلِ مرکب است</p></div></div>
<div class="b" id="bn5"><div class="m1"><p>عکس خِوی بر عارضش بین کآفتاب گرم رو</p></div>
<div class="m2"><p>در هوای آن عرق تا هست هر روزش تب است</p></div></div>
<div class="b" id="bn6"><div class="m1"><p>من نخواهم کرد ترک لعل یار و جام می</p></div>
<div class="m2"><p>زاهدان معذور داریدم که اینم مذهب است</p></div></div>
<div class="b" id="bn7"><div class="m1"><p>اندر آن ساعت که بر پشت صبا بندند زین</p></div>
<div class="m2"><p>با سلیمان چون برانم من که مورم مرکب است</p></div></div>
<div class="b" id="bn8"><div class="m1"><p>آن که ناوک بر دل من زیر چشمی می‌زند</p></div>
<div class="m2"><p>قوتِ جانِ حافظش در خندهٔ زیر لب است</p></div></div>
<div class="b" id="bn9"><div class="m1"><p>آب حیوانش ز منقار بلاغت می‌چکد</p></div>
<div class="m2"><p>زاغِ کِلکِ من به نام ایزد چه عالی مشرب است</p></div></div>