---
title: >-
    غزل شمارهٔ ۳۵۱
---
# غزل شمارهٔ ۳۵۱

<div class="b" id="bn1"><div class="m1"><p>حاشا که من به موسم گل ترک می کنم</p></div>
<div class="m2"><p>من لاف عقل می‌زنم این کار کی کنم</p></div></div>
<div class="b" id="bn2"><div class="m1"><p>مطرب کجاست تا همه محصول زهد و علم</p></div>
<div class="m2"><p>در کار چنگ و بربط و آواز نی کنم</p></div></div>
<div class="b" id="bn3"><div class="m1"><p>از قیل و قال مدرسه حالی دلم گرفت</p></div>
<div class="m2"><p>یک چند نیز خدمت معشوق و می کنم</p></div></div>
<div class="b" id="bn4"><div class="m1"><p>کی بود در زمانه وفا جام می بیار</p></div>
<div class="m2"><p>تا من حکایت جم و کاووس کی کنم</p></div></div>
<div class="b" id="bn5"><div class="m1"><p>از نامه سیاه نترسم که روز حشر</p></div>
<div class="m2"><p>با فیض لطف او صد از این نامه طی کنم</p></div></div>
<div class="b" id="bn6"><div class="m1"><p>کو پیک صبح تا گله‌های شب فراق</p></div>
<div class="m2"><p>با آن خجسته طالع فرخنده پی کنم</p></div></div>
<div class="b" id="bn7"><div class="m1"><p>این جان عاریت که به حافظ سپرد دوست</p></div>
<div class="m2"><p>روزی رخش ببینم و تسلیم وی کنم</p></div></div>