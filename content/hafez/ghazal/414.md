---
title: >-
    غزل شمارهٔ ۴۷۱
---
# غزل شمارهٔ ۴۷۱

<div class="b" id="bn1"><div class="m1"><p>ز دلبرم که رساند نوازش قلمی</p></div>
<div class="m2"><p>کجاست پیک صبا گر همی‌کند کرمی</p></div></div>
<div class="b" id="bn2"><div class="m1"><p>قیاس کردم و تدبیر عقل در ره عشق</p></div>
<div class="m2"><p>چو شبنمی است که بر بحر می‌کشد رقمی</p></div></div>
<div class="b" id="bn3"><div class="m1"><p>بیا که خرقه من گر چه رهن میکده‌هاست</p></div>
<div class="m2"><p>ز مال وقف نبینی به نام من درمی</p></div></div>
<div class="b" id="bn4"><div class="m1"><p>حدیث چون و چرا درد سر دهد ای دل</p></div>
<div class="m2"><p>پیاله گیر و بیاسا ز عمر خویش دمی</p></div></div>
<div class="b" id="bn5"><div class="m1"><p>طبیب راه نشین درد عشق نشناسد</p></div>
<div class="m2"><p>برو به دست کن ای مرده دل مسیح دمی</p></div></div>
<div class="b" id="bn6"><div class="m1"><p>دلم گرفت ز سالوس و طبل زیر گلیم</p></div>
<div class="m2"><p>به آن که بر در میخانه برکشم علمی</p></div></div>
<div class="b" id="bn7"><div class="m1"><p>بیا که وقت شناسان دو کون بفروشند</p></div>
<div class="m2"><p>به یک پیاله می صاف و صحبت صنمی</p></div></div>
<div class="b" id="bn8"><div class="m1"><p>دوام عیش و تنعم نه شیوه عشق است</p></div>
<div class="m2"><p>اگر معاشر مایی بنوش نیش غمی</p></div></div>
<div class="b" id="bn9"><div class="m1"><p>نمی‌کنم گله‌ای لیک ابر رحمت دوست</p></div>
<div class="m2"><p>به کشته زار جگرتشنگان نداد نمی</p></div></div>
<div class="b" id="bn10"><div class="m1"><p>چرا به یک نی قندش نمی‌خرند آن کس</p></div>
<div class="m2"><p>که کرد صد شکرافشانی از نی قلمی</p></div></div>
<div class="b" id="bn11"><div class="m1"><p>سزای قدر تو شاها به دست حافظ نیست</p></div>
<div class="m2"><p>جز از دعای شبی و نیاز صبحدمی</p></div></div>