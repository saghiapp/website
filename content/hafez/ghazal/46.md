---
title: >-
    غزل شمارهٔ ۱۴
---
# غزل شمارهٔ ۱۴

<div class="b" id="bn1"><div class="m1"><p>گفتم ای سلطان خوبان رحم کن بر این غریب</p></div>
<div class="m2"><p>گفت در دنبال دل، ره گم کُنَد مسکین غریب</p></div></div>
<div class="b" id="bn2"><div class="m1"><p>گفتمش مگذر زمانی، گفت معذورم بدار</p></div>
<div class="m2"><p>خانه پروردی، چه تاب آرد غم چندین غریب</p></div></div>
<div class="b" id="bn3"><div class="m1"><p>خفته بر سنجاب شاهی نازنینی را چه غم</p></div>
<div class="m2"><p>گر ز خار و خاره سازد بستر و بالین غریب</p></div></div>
<div class="b" id="bn4"><div class="m1"><p>ای که در زنجیرِ زلفت جای چندین آشناست</p></div>
<div class="m2"><p>خوش فتاد آن خال مشکین بر رخِ رنگین غریب</p></div></div>
<div class="b" id="bn5"><div class="m1"><p>می‌نماید عکسِ مِی، در رنگِ رویِ مه وشت</p></div>
<div class="m2"><p>همچو برگِ ارغوان بر صفحهٔ نسرین، غریب</p></div></div>
<div class="b" id="bn6"><div class="m1"><p>بس غریب افتاده است آن مور خط، گرد رخت</p></div>
<div class="m2"><p>گر چه نَبوَد در نگارستان، خط مشکین غریب</p></div></div>
<div class="b" id="bn7"><div class="m1"><p>گفتم ای شام غریبان طُرِّه شبرنگ تو</p></div>
<div class="m2"><p>در سحرگاهان حذر کن، چون بنالد این غریب</p></div></div>
<div class="b" id="bn8"><div class="m1"><p>گفت حافظ آشنایان در مقام حیرتند</p></div>
<div class="m2"><p>دور نَبوَد گر نشیند خسته و مسکین غریب</p></div></div>