---
title: >-
    غزل شمارهٔ ۲۱۱
---
# غزل شمارهٔ ۲۱۱

<div class="b" id="bn1"><div class="m1"><p>دوش می‌آمد و رخساره برافروخته بود</p></div>
<div class="m2"><p>تا کجا باز دلِ غمزده‌ای سوخته بود</p></div></div>
<div class="b" id="bn2"><div class="m1"><p>رسم عاشق کُشی و شیوهٔ شهرآشوبی</p></div>
<div class="m2"><p>جامه‌ای بود که بر قامتِ او دوخته بود</p></div></div>
<div class="b" id="bn3"><div class="m1"><p>جانِ عُشّاق سپندِ رخِ خود می‌دانست</p></div>
<div class="m2"><p>و آتشِ چهره بدین کار برافروخته بود</p></div></div>
<div class="b" id="bn4"><div class="m1"><p>گر چه می‌گفت که زارَت بِکُشم می‌دیدم</p></div>
<div class="m2"><p>که نهانش نظری با منِ دلسوخته بود</p></div></div>
<div class="b" id="bn5"><div class="m1"><p>کفرِ زلفش رَهِ دین می‌زد و آن سنگین دل</p></div>
<div class="m2"><p>در پِی اش مشعلی از چهره برافروخته بود</p></div></div>
<div class="b" id="bn6"><div class="m1"><p>دل بسی خون به کف آورد ولی دیده بریخت</p></div>
<div class="m2"><p>الله الله، که تلف کرد و که اندوخته بود؟</p></div></div>
<div class="b" id="bn7"><div class="m1"><p>یار مَفروش به دنیا که بسی سود نکرد</p></div>
<div class="m2"><p>آن که یوسف به زَرِ ناسره بفروخته بود</p></div></div>
<div class="b" id="bn8"><div class="m1"><p>گفت و خوش گفت برو خرقه بسوزان حافظ</p></div>
<div class="m2"><p>یا رب این قلب شناسی ز که آموخته بود؟</p></div></div>