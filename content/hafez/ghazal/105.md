---
title: >-
    غزل شمارهٔ ۱۹۳
---
# غزل شمارهٔ ۱۹۳

<div class="b" id="bn1"><div class="m1"><p>در نظربازیِ ما بی‌خبران حیرانند</p></div>
<div class="m2"><p>من چُنینم که نمودم دگر ایشان دانند</p></div></div>
<div class="b" id="bn2"><div class="m1"><p>عاقلان نقطهٔ پرگارِ وجودند ولی</p></div>
<div class="m2"><p>عشق داند که در این دایره سرگردانند</p></div></div>
<div class="b" id="bn3"><div class="m1"><p>جلوه گاهِ رخِ او دیدهٔ من تنها نیست</p></div>
<div class="m2"><p>ماه و خورشید همین آینه می‌گردانند</p></div></div>
<div class="b" id="bn4"><div class="m1"><p>عهد ما با لبِ شیرین دهنان بست خدا</p></div>
<div class="m2"><p>ما همه بنده و این قوم خداوندانند</p></div></div>
<div class="b" id="bn5"><div class="m1"><p>مُفلِسانیم و هوایِ مِی و مُطرب داریم</p></div>
<div class="m2"><p>آه اگر خرقهٔ پشمین به گرو نَسْتانند</p></div></div>
<div class="b" id="bn6"><div class="m1"><p>وصلِ خورشید به شبپَرِّهٔ اَعْمی نرسد</p></div>
<div class="m2"><p>که در آن آینه صاحب نظران حیرانند</p></div></div>
<div class="b" id="bn7"><div class="m1"><p>لافِ عشق و گِلِه از یار زَهی لافِ دروغ</p></div>
<div class="m2"><p>عشقبازانِ چُنین، مستحقِ هجرانند</p></div></div>
<div class="b" id="bn8"><div class="m1"><p>مگرم چشمِ سیاهِ تو بیاموزد کار</p></div>
<div class="m2"><p>ور نه مستوری و مستی همه کس نَتْوانند</p></div></div>
<div class="b" id="bn9"><div class="m1"><p>گر به نُزهَتگَهِ ارواح بَرَد بویِ تو باد</p></div>
<div class="m2"><p>عقل و جان گوهرِ هستی به نثار افشانند</p></div></div>
<div class="b" id="bn10"><div class="m1"><p>زاهد ار رندیِ حافظ نکند فهم چه شد؟</p></div>
<div class="m2"><p>دیو بُگْریزَد از آن قوم که قرآن خوانند</p></div></div>
<div class="b" id="bn11"><div class="m1"><p>گر شوند آگه از اندیشهٔ ما مُغبَچِگان</p></div>
<div class="m2"><p>بعد از این خرقهٔ صوفی به گرو نَسْتانند</p></div></div>