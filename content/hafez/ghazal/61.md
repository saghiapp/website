---
title: >-
    غزل شمارهٔ ۱۵۳
---
# غزل شمارهٔ ۱۵۳

<div class="b" id="bn1"><div class="m1"><p>سحر چون خسرو خاور عَلَم بر کوهساران زد</p></div>
<div class="m2"><p>به دستِ مرحمت یارم درِ امیدواران زد</p></div></div>
<div class="b" id="bn2"><div class="m1"><p>چو پیشِ صبح روشن شد که حالِ مِهر گردون چیست</p></div>
<div class="m2"><p>برآمد خنده‌ای خوش بر غرورِ کامگاران زد</p></div></div>
<div class="b" id="bn3"><div class="m1"><p>نگارم دوش در مجلس به عزمِ رقص چون برخاست</p></div>
<div class="m2"><p>گره بگشود از ابرو و بر دل‌های یاران زد</p></div></div>
<div class="b" id="bn4"><div class="m1"><p>من از رنگِ صَلاح آن دَم به خونِ دل بِشُستم دست</p></div>
<div class="m2"><p>که چشم باده پیمایش صلا بر هوشیاران زد</p></div></div>
<div class="b" id="bn5"><div class="m1"><p>کدام آهن‌دلش آموخت این آیین عیّاری</p></div>
<div class="m2"><p>کز اول چون برون آمد رهِ شب‌زنده‌داران زد</p></div></div>
<div class="b" id="bn6"><div class="m1"><p>خیالِ شهسواری پخت و شد ناگَه دلِ مسکین</p></div>
<div class="m2"><p>خداوندا نگه دارش که بر قلبِ سواران زد</p></div></div>
<div class="b" id="bn7"><div class="m1"><p>در آب و رنگِ رخسارش چه جان دادیم و خون خوردیم</p></div>
<div class="m2"><p>چو نقشش دست داد اول، رقم بر جان سپاران زد</p></div></div>
<div class="b" id="bn8"><div class="m1"><p>منش با خرقهٔ پشمین کجا اندر کمند آرم</p></div>
<div class="m2"><p>زره مویی که مژگانش رهِ خنجرگزاران زد</p></div></div>
<div class="b" id="bn9"><div class="m1"><p>نظر بر قرعهٔ توفیق و یُمنِ دولتِ شاه است</p></div>
<div class="m2"><p>بده کامِ دلِ حافظ که فالِ بختیاران زد</p></div></div>
<div class="b" id="bn10"><div class="m1"><p>شهنشاهِ مظفر فر شجاعِ مُلک و دین منصور</p></div>
<div class="m2"><p>که جودِ بی‌دریغش خنده بر ابر بهاران زد</p></div></div>
<div class="b" id="bn11"><div class="m1"><p>از آن ساعت که جامِ می به دستِ او مُشَرَّف شد</p></div>
<div class="m2"><p>زمانه ساغرِ شادی به یادِ میگساران زد</p></div></div>
<div class="b" id="bn12"><div class="m1"><p>ز شمشیرِ سرافشانش ظفر آن روز بِدْرَخشید</p></div>
<div class="m2"><p>که چون خورشیدِ انجم سوز تنها بر هِزاران زد</p></div></div>
<div class="b" id="bn13"><div class="m1"><p>دوامِ عمر و مُلکِ او بخواه از لطف حق ای دل</p></div>
<div class="m2"><p>که چرخ این سکهٔ دولت به دورِ روزگاران زد</p></div></div>