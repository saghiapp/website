---
title: >-
    غزل شمارهٔ ۴۶
---
# غزل شمارهٔ ۴۶

<div class="b" id="bn1"><div class="m1"><p>گل در بر و می در کف و معشوق به کام است</p></div>
<div class="m2"><p>سلطانِ جهانم به چنین روز غلام است</p></div></div>
<div class="b" id="bn2"><div class="m1"><p>گو شمع میارید در این جمع که امشب</p></div>
<div class="m2"><p>در مجلس ما ماهِ رخِ دوست تمام است</p></div></div>
<div class="b" id="bn3"><div class="m1"><p>در مذهبِ ما باده حلال است ولیکن</p></div>
<div class="m2"><p>بی روی تو ای سرو گل اندام حرام است</p></div></div>
<div class="b" id="bn4"><div class="m1"><p>گوشم همه بر قولِ نی و نغمه چنگ است</p></div>
<div class="m2"><p>چشمم همه بر لعلِ لب و گردش جام است</p></div></div>
<div class="b" id="bn5"><div class="m1"><p>در مجلسِ ما عطر میامیز که ما را</p></div>
<div class="m2"><p>هر لحظه ز گیسوی تو خوش بوی مشام است</p></div></div>
<div class="b" id="bn6"><div class="m1"><p>از چاشنی قند مگو هیچ و ز شِکَّر</p></div>
<div class="m2"><p>زان رو که مرا از لبِ شیرینِ تو کام است</p></div></div>
<div class="b" id="bn7"><div class="m1"><p>تا گنجِ غمت در دلِ ویرانه مقیم است</p></div>
<div class="m2"><p>همواره مرا کوی خرابات مقام است</p></div></div>
<div class="b" id="bn8"><div class="m1"><p>از ننگ چه گویی که مرا نام ز ننگ است</p></div>
<div class="m2"><p>وز نام چه پرسی که مرا ننگ ز نام است</p></div></div>
<div class="b" id="bn9"><div class="m1"><p>میخواره و سرگشته و رندیم و نظرباز</p></div>
<div class="m2"><p>وان کس که چو ما نیست در این شهر کدام است؟</p></div></div>
<div class="b" id="bn10"><div class="m1"><p>با محتسبم عیب مگویید که او نیز</p></div>
<div class="m2"><p>پیوسته چو ما در طلبِ عیشِ مدام است</p></div></div>
<div class="b" id="bn11"><div class="m1"><p>حافظ منشین بی می و معشوق زمانی</p></div>
<div class="m2"><p>کایام گل و یاسمن و عید صیام است</p></div></div>