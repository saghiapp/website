---
title: >-
    غزل شمارهٔ ۴۴۴
---
# غزل شمارهٔ ۴۴۴

<div class="b" id="bn1"><div class="m1"><p>شهریست پرظریفان و از هر طرف نگاری</p></div>
<div class="m2"><p>یاران صلای عشق است گر می‌کنید کاری</p></div></div>
<div class="b" id="bn2"><div class="m1"><p>چشم فلک نبیند زین طرفه‌تر جوانی</p></div>
<div class="m2"><p>در دست کس نیفتد زین خوبتر نگاری</p></div></div>
<div class="b" id="bn3"><div class="m1"><p>هرگز که دیده باشد جسمی ز جان مرکب</p></div>
<div class="m2"><p>بر دامنش مبادا زین خاکیان غباری</p></div></div>
<div class="b" id="bn4"><div class="m1"><p>چون من شکسته‌ای را از پیش خود چه رانی</p></div>
<div class="m2"><p>کم غایت توقع بوسیست یا کناری</p></div></div>
<div class="b" id="bn5"><div class="m1"><p>می بی‌غش است دریاب وقتی خوش است بشتاب</p></div>
<div class="m2"><p>سال دگر که دارد امید نوبهاری</p></div></div>
<div class="b" id="bn6"><div class="m1"><p>در بوستان حریفان مانند لاله و گل</p></div>
<div class="m2"><p>هر یک گرفته جامی بر یاد روی یاری</p></div></div>
<div class="b" id="bn7"><div class="m1"><p>چون این گره گشایم وین راز چون نمایم</p></div>
<div class="m2"><p>دردی و سخت دردی کاری و صعب کاری</p></div></div>
<div class="b" id="bn8"><div class="m1"><p>هر تار موی حافظ در دست زلف شوخی</p></div>
<div class="m2"><p>مشکل توان نشستن در این چنین دیاری</p></div></div>