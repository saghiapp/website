---
title: >-
    غزل شمارهٔ ۱۲۹
---
# غزل شمارهٔ ۱۲۹

<div class="b" id="bn1"><div class="m1"><p>اگر نه باده غمِ دل ز یادِ ما بِبَرَد</p></div>
<div class="m2"><p>نهیبِ حادثه بنیادِ ما ز جا بِبَرَد</p></div></div>
<div class="b" id="bn2"><div class="m1"><p>اگر نه عقل به مستی فروکَشَد لنگر</p></div>
<div class="m2"><p>چگونه کَشتی از این وَرطِهٔ بلا ببرد</p></div></div>
<div class="b" id="bn3"><div class="m1"><p>فغان که با همه کس غایبانه باخت فلک</p></div>
<div class="m2"><p>که کس نبود که دستی از این دَغا ببرد</p></div></div>
<div class="b" id="bn4"><div class="m1"><p>گذار بر ظلمات است، خِضْرِ راهی کو؟</p></div>
<div class="m2"><p>مباد کآتش محرومی آبِ ما ببرد</p></div></div>
<div class="b" id="bn5"><div class="m1"><p>دل ضعیفم از آن می‌کَشَد به طَرْفِ چمن</p></div>
<div class="m2"><p>که جان ز مرگ به بیماریِ صبا ببرد</p></div></div>
<div class="b" id="bn6"><div class="m1"><p>طبیبِ عشق منم باده دِه که این معجون</p></div>
<div class="m2"><p>فَراغت آرد و اندیشهٔ خطا ببرد</p></div></div>
<div class="b" id="bn7"><div class="m1"><p>بسوخت حافظ و کس حالِ او به یار نگفت</p></div>
<div class="m2"><p>مگر نسیم پیامی خدای را ببرد</p></div></div>