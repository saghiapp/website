---
title: >-
    غزل شمارهٔ ۱۵۵
---
# غزل شمارهٔ ۱۵۵

<div class="b" id="bn1"><div class="m1"><p>اگر روم ز پِی‌اش فتنه‌ها برانگیزد</p></div>
<div class="m2"><p>ور از طلب بنشینم به کینه برخیزد</p></div></div>
<div class="b" id="bn2"><div class="m1"><p>و گر به رهگذری یک دَم از وفاداری</p></div>
<div class="m2"><p>چو گَرد در پِی‌اش افتم چو باد بُگْریزد</p></div></div>
<div class="b" id="bn3"><div class="m1"><p>و گر کنم طلبِ نیم بوسه صد افسوس</p></div>
<div class="m2"><p>ز حُقِّهٔ دهنش چون شکر فروریزد</p></div></div>
<div class="b" id="bn4"><div class="m1"><p>من آن فریب که در نرگسِ تو می‌بینم</p></div>
<div class="m2"><p>بس آبروی که با خاک ره برآمیزد</p></div></div>
<div class="b" id="bn5"><div class="m1"><p>فراز و شیب بیابان عشق، دامِ بلاست</p></div>
<div class="m2"><p>کجاست شیردلی کز بلا نپرهیزد</p></div></div>
<div class="b" id="bn6"><div class="m1"><p>تو عمر خواه و صبوری که چرخِ شعبده باز</p></div>
<div class="m2"><p>هزار بازی از این طُرفه‌تر برانگیزد</p></div></div>
<div class="b" id="bn7"><div class="m1"><p>بر آستانهٔ تسلیم سر بِنِه حافظ</p></div>
<div class="m2"><p>که گر ستیزه کنی، روزگار بستیزد</p></div></div>