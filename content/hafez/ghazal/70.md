---
title: >-
    غزل شمارهٔ ۱۶۱
---
# غزل شمارهٔ ۱۶۱

<div class="b" id="bn1"><div class="m1"><p>کِی شعر تر انگیزد خاطر که حزین باشد</p></div>
<div class="m2"><p>یک نکته از این معنی گفتیم و همین باشد</p></div></div>
<div class="b" id="bn2"><div class="m1"><p>از لعلِ تو گر یابم انگشتریِ زنهار</p></div>
<div class="m2"><p>صد مُلکِ سلیمانم در زیرِ نگین باشد</p></div></div>
<div class="b" id="bn3"><div class="m1"><p>غمناک نباید بود از طعنِ حسود ای دل</p></div>
<div class="m2"><p>شاید که چو وابینی خیرِ تو در این باشد</p></div></div>
<div class="b" id="bn4"><div class="m1"><p>هر کو نَکُنَد فهمی زین کِلکِ خیال انگیز</p></div>
<div class="m2"><p>نقشش به حرام ار خود صورتگر چین باشد</p></div></div>
<div class="b" id="bn5"><div class="m1"><p>جامِ می و خونِ دل هر یک به کسی دادند</p></div>
<div class="m2"><p>در دایرهٔ قسمت اوضاع چنین باشد</p></div></div>
<div class="b" id="bn6"><div class="m1"><p>در کارِ گلاب و گل حکمِ ازلی این بود</p></div>
<div class="m2"><p>کاین شاهدِ بازاری وان پرده نشین باشد</p></div></div>
<div class="b" id="bn7"><div class="m1"><p>آن نیست که حافظ را رندی بِشُد از خاطر</p></div>
<div class="m2"><p>کاین سابقهٔ پیشین تا روزِ پَسین باشد</p></div></div>