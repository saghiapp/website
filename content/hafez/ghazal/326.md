---
title: >-
    غزل شمارهٔ ۳۹۲
---
# غزل شمارهٔ ۳۹۲

<div class="b" id="bn1"><div class="m1"><p>دانی که چیست دولت دیدار یار دیدن</p></div>
<div class="m2"><p>در کوی او گدایی بر خسروی گزیدن</p></div></div>
<div class="b" id="bn2"><div class="m1"><p>از جان طمع بریدن آسان بود ولیکن</p></div>
<div class="m2"><p>از دوستان جانی مشکل توان بریدن</p></div></div>
<div class="b" id="bn3"><div class="m1"><p>خواهم شدن به بستان چون غنچه با دل تنگ</p></div>
<div class="m2"><p>وآنجا به نیک نامی پیراهنی دریدن</p></div></div>
<div class="b" id="bn4"><div class="m1"><p>گه چون نسیم با گل راز نهفته گفتن</p></div>
<div class="m2"><p>گه سر عشقبازی از بلبلان شنیدن</p></div></div>
<div class="b" id="bn5"><div class="m1"><p>بوسیدن لب یار اول ز دست مگذار</p></div>
<div class="m2"><p>کآخر ملول گردی از دست و لب گزیدن</p></div></div>
<div class="b" id="bn6"><div class="m1"><p>فرصت شمار صحبت کز این دوراهه منزل</p></div>
<div class="m2"><p>چون بگذریم دیگر نتوان به هم رسیدن</p></div></div>
<div class="b" id="bn7"><div class="m1"><p>گویی برفت حافظ از یاد شاه یحیی</p></div>
<div class="m2"><p>یا رب به یادش آور درویش پروریدن</p></div></div>