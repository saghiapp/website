---
title: >-
    غزل شمارهٔ ۳۱۳
---
# غزل شمارهٔ ۳۱۳

<div class="b" id="bn1"><div class="m1"><p>بازآی ساقیا که هواخواهِ خدمتم</p></div>
<div class="m2"><p>مشتاقِ بندگیّ و دعاگویِ دولتم</p></div></div>
<div class="b" id="bn2"><div class="m1"><p>زان جا که فیضِ جامِ سعادت فروغِ توست</p></div>
<div class="m2"><p>بیرون شدی نُمای ز ظلماتِ حیرتم</p></div></div>
<div class="b" id="bn3"><div class="m1"><p>هر چند غرقِ بحرِ گناهم ز صد جهت</p></div>
<div class="m2"><p>تا آشْنایِ عشق شدم ز اهل رحمتم</p></div></div>
<div class="b" id="bn4"><div class="m1"><p>عیبم مکن به رندی و بدنامی ای حکیم</p></div>
<div class="m2"><p>کاین بود سرنوشت ز دیوانِ قسمتم</p></div></div>
<div class="b" id="bn5"><div class="m1"><p>مِی خور که عاشقی نه به کسب است و اختیار</p></div>
<div class="m2"><p>این موهبت رسید ز میراثِ فطرتم</p></div></div>
<div class="b" id="bn6"><div class="m1"><p>من کز وطن سفر نَگُزیدَم به عمرِ خویش</p></div>
<div class="m2"><p>در عشقِ دیدن تو هواخواهِ غربتم</p></div></div>
<div class="b" id="bn7"><div class="m1"><p>دریا و کوه در رَه و من خسته و ضعیف</p></div>
<div class="m2"><p>ای خِضْرِ پِی خجسته مدد کن به همتم</p></div></div>
<div class="b" id="bn8"><div class="m1"><p>دورم به صورت از درِ دولتسرایِ تو</p></div>
<div class="m2"><p>لیکن به جان و دل ز مقیمانِ حضرتم</p></div></div>
<div class="b" id="bn9"><div class="m1"><p>حافظ به پیشِ چشم تو خواهد سِپُرد جان</p></div>
<div class="m2"><p>در این خیالم اَر بدهد عمر مهلتم</p></div></div>