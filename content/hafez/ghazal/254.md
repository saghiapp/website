---
title: >-
    غزل شمارهٔ ۳۲۷
---
# غزل شمارهٔ ۳۲۷

<div class="b" id="bn1"><div class="m1"><p>مرا عهدیست با جانان که تا جان در بدن دارم</p></div>
<div class="m2"><p>هوادارانِ کویش را چو جانِ خویشتن دارم</p></div></div>
<div class="b" id="bn2"><div class="m1"><p>صفایِ خلوتِ خاطر از آن شمعِ چِگِل جویم</p></div>
<div class="m2"><p>فروغِ چشم و نورِ دل از آن ماهِ خُتَن دارم</p></div></div>
<div class="b" id="bn3"><div class="m1"><p>به کام و آرزویِ دل چو دارم خلوتی حاصل</p></div>
<div class="m2"><p>چه فکر از خُبثِ بدگویان، میانِ انجمن دارم</p></div></div>
<div class="b" id="bn4"><div class="m1"><p>مرا در خانه سروی هست کاندر سایهٔ قَدَّش</p></div>
<div class="m2"><p>فَراغ از سروِ بستانی و شمشادِ چمن دارم</p></div></div>
<div class="b" id="bn5"><div class="m1"><p>گَرَم صد لشکر از خوبان به قصدِ دل کمین سازند</p></div>
<div class="m2"><p>بِحَمْدِ الله و الْمِنَّه بُتی لشکرشِکن دارم</p></div></div>
<div class="b" id="bn6"><div class="m1"><p>سِزَد کز خاتمِ لَعلَش زَنَم لافِ سلیمانی</p></div>
<div class="m2"><p>چو اسمِ اعظمم باشد، چه باک از اهرِمَن دارم؟</p></div></div>
<div class="b" id="bn7"><div class="m1"><p>الا ای پیرِ فرزانه، مَکُن عیبم ز میخانه</p></div>
<div class="m2"><p>که من در تَرکِ پیمانه دلی پیمان شِکن دارم</p></div></div>
<div class="b" id="bn8"><div class="m1"><p>خدا را ای رقیب امشب زمانی دیده بر هم نِه</p></div>
<div class="m2"><p>که من با لَعلِ خاموشش نهانی صد سخن دارم</p></div></div>
<div class="b" id="bn9"><div class="m1"><p>چو در گلزارِ اِقبالش خرامانم بِحَمْدِالله</p></div>
<div class="m2"><p>نه میلِ لاله و نسرین نه برگِ نسترن دارم</p></div></div>
<div class="b" id="bn10"><div class="m1"><p>به رندی شهره شد حافظ میانِ همدمان، لیکن</p></div>
<div class="m2"><p>چه غم دارم که در عالم قَوامُ الدّین حَسَن دارم</p></div></div>