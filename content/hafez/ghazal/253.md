---
title: >-
    غزل شمارهٔ ۳۲۶
---
# غزل شمارهٔ ۳۲۶

<div class="b" id="bn1"><div class="m1"><p>در نهانخانهٔ عِشرت صَنَمی خوش دارم</p></div>
<div class="m2"><p>کز سرِ زلف و رُخَش، نعل در آتش دارم</p></div></div>
<div class="b" id="bn2"><div class="m1"><p>عاشق و رندم و میخواره، به آواز بلند</p></div>
<div class="m2"><p>وین همه منصب از آن حورِ  پری وَش دارم</p></div></div>
<div class="b" id="bn3"><div class="m1"><p>گر تو زین دست مرا بی سر و سامان داری</p></div>
<div class="m2"><p>من به آهِ سَحَرَت، زلف مُشَوَّش دارم</p></div></div>
<div class="b" id="bn4"><div class="m1"><p>گر چُنین چهره گشاید خطِ زنگاری دوست</p></div>
<div class="m2"><p>من رخِ زرد به خونابه مُنَقَّش دارم</p></div></div>
<div class="b" id="bn5"><div class="m1"><p>گر به کاشانهٔ رندان قدمی خواهی زد</p></div>
<div class="m2"><p>نُقلِ شعرِ شِکرین و مِیِ بی‌غَش دارم</p></div></div>
<div class="b" id="bn6"><div class="m1"><p>ناوَک غمزه بیار و رَسَنِ زلف که من</p></div>
<div class="m2"><p>جنگ‌ها با دلِ مجروح بلاکَش دارم</p></div></div>
<div class="b" id="bn7"><div class="m1"><p>حافظا چون غم و شادیِّ جهان در گذر است</p></div>
<div class="m2"><p>بهتر آن است که من خاطرِ خود خوش دارم</p></div></div>