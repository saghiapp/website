---
title: >-
    غزل شمارهٔ ۴۵۶
---
# غزل شمارهٔ ۴۵۶

<div class="b" id="bn1"><div class="m1"><p>نوبهار است در آن کوش که خوشدل باشی</p></div>
<div class="m2"><p>که بسی گل بدمد باز و تو در گل باشی</p></div></div>
<div class="b" id="bn2"><div class="m1"><p>من نگویم که کنون با که نشین و چه بنوش</p></div>
<div class="m2"><p>که تو خود دانی اگر زیرک و عاقل باشی</p></div></div>
<div class="b" id="bn3"><div class="m1"><p>چنگ در پرده همین می‌دهدت پند ولی</p></div>
<div class="m2"><p>وعظت آن گاه کند سود که قابل باشی</p></div></div>
<div class="b" id="bn4"><div class="m1"><p>در چمن هر ورقی دفتر حالی دگر است</p></div>
<div class="m2"><p>حیف باشد که ز کار همه غافل باشی</p></div></div>
<div class="b" id="bn5"><div class="m1"><p>نقد عمرت ببرد غصه دنیا به گزاف</p></div>
<div class="m2"><p>گر شب و روز در این قصه مشکل باشی</p></div></div>
<div class="b" id="bn6"><div class="m1"><p>گر چه راهیست پر از بیم ز ما تا بر دوست</p></div>
<div class="m2"><p>رفتن آسان بود ار واقف منزل باشی</p></div></div>
<div class="b" id="bn7"><div class="m1"><p>حافظا گر مدد از بخت بلندت باشد</p></div>
<div class="m2"><p>صید آن شاهد مطبوع شمایل باشی</p></div></div>