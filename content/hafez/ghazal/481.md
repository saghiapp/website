---
title: >-
    غزل شمارهٔ ۸۶
---
# غزل شمارهٔ ۸۶

<div class="b" id="bn1"><div class="m1"><p>ساقی بیا که یار ز رخ پرده برگرفت</p></div>
<div class="m2"><p>کارِ چراغ خلوتیان باز درگرفت</p></div></div>
<div class="b" id="bn2"><div class="m1"><p>آن شمعِ سرگرفته دگر چهره برفروخت</p></div>
<div class="m2"><p>وین پیرِ سالخورده جوانی ز سر گرفت</p></div></div>
<div class="b" id="bn3"><div class="m1"><p>آن عشوه داد عشق که مفتی ز ره برفت</p></div>
<div class="m2"><p>وان لطف کرد دوست که دشمن حذر گرفت</p></div></div>
<div class="b" id="bn4"><div class="m1"><p>زنهار از آن عبارتِ شیرینِ دلفریب</p></div>
<div class="m2"><p>گویی که پستهٔ تو سخن در شکر گرفت</p></div></div>
<div class="b" id="bn5"><div class="m1"><p>بارِ غمی که خاطرِ ما خسته کرده بود</p></div>
<div class="m2"><p>عیسی دمی خدا بفرستاد و برگرفت</p></div></div>
<div class="b" id="bn6"><div class="m1"><p>هر سروقد که بر مَه و خور حسن می‌فروخت</p></div>
<div class="m2"><p>چون تو درآمدی پیِ کاری دگر گرفت</p></div></div>
<div class="b" id="bn7"><div class="m1"><p>زین قصه هفت گنبدِ افلاک پرصداست</p></div>
<div class="m2"><p>کوته نظر ببین که سخن مختصر گرفت</p></div></div>
<div class="b" id="bn8"><div class="m1"><p>حافظ تو این سخن ز که آموختی که بخت؟</p></div>
<div class="m2"><p>تعویذ کرد شعرِ تو را و به زر گرفت</p></div></div>