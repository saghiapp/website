---
title: >-
    غزل شمارهٔ ۱۴۹
---
# غزل شمارهٔ ۱۴۹

<div class="b" id="bn1"><div class="m1"><p>دلم جز مِهرِ مَه رویان طریقی بر نمی‌گیرد</p></div>
<div class="m2"><p>ز هر در می‌دهم پندش ولیکن در نمی‌گیرد</p></div></div>
<div class="b" id="bn2"><div class="m1"><p>خدا را ای نصیحتگو، حدیثِ ساغر و مِی گو</p></div>
<div class="m2"><p>که نقشی در خیالِ ما از این خوشتر نمی‌گیرد</p></div></div>
<div class="b" id="bn3"><div class="m1"><p>بیا ای ساقی گُلرُخ بیاور بادهٔ رنگین</p></div>
<div class="m2"><p>که فکری در درونِ ما از این بهتر نمی‌گیرد</p></div></div>
<div class="b" id="bn4"><div class="m1"><p>صُراحی می‌کشم پنهان و مردم دفتر انگارند</p></div>
<div class="m2"><p>عجب! گر آتشِ این زَرْق در دفتر نمی‌گیرد</p></div></div>
<div class="b" id="bn5"><div class="m1"><p>من این دَلقِ مُرَقَّع را بخواهم سوختن روزی</p></div>
<div class="m2"><p>که پیرِ مِی فروشانش به جامی بر نمی‌گیرد</p></div></div>
<div class="b" id="bn6"><div class="m1"><p>از آن رو هست یاران را صفاها با مِی لَعلَش</p></div>
<div class="m2"><p>که غیر از راستی نقشی در آن جوهر نمی‌گیرد</p></div></div>
<div class="b" id="bn7"><div class="m1"><p>سر و چَشمی چُنین دلکَش تو گویی چشم از او بردوز؟</p></div>
<div class="m2"><p>برو کاین وعظ بی‌معنی مرا در سر نمی‌گیرد</p></div></div>
<div class="b" id="bn8"><div class="m1"><p>نصیحتگویِ رندان را که با حکمِ قضا جنگ است</p></div>
<div class="m2"><p>دلش بس تنگ می‌بینم مگر ساغر نمی‌گیرد</p></div></div>
<div class="b" id="bn9"><div class="m1"><p>میانِ گریه می‌خندم که چون شمع اندر این مجلس</p></div>
<div class="m2"><p>زبانِ آتشینم هست لیکن در نمی‌گیرد</p></div></div>
<div class="b" id="bn10"><div class="m1"><p>چه خوش صیدِ دلم کردی بنازم چَشمِ مستت را</p></div>
<div class="m2"><p>که کَس مُرغانِ وحشی را از این خوشتر نمی‌گیرد</p></div></div>
<div class="b" id="bn11"><div class="m1"><p>سخن در احتیاجِ ما و اِسْتِغنایِ معشوق است</p></div>
<div class="m2"><p>چه سود افسونگری ای دل؟ که در دلبر نمی‌گیرد</p></div></div>
<div class="b" id="bn12"><div class="m1"><p>من آن آیینه را روزی به دست آرَم سِکَنْدَروار</p></div>
<div class="m2"><p>اگر می‌گیرد این آتش زمانی ور نمی‌گیرد</p></div></div>
<div class="b" id="bn13"><div class="m1"><p>خدا را رحمی ای مُنْعِم که درویشِ سرِ کویت</p></div>
<div class="m2"><p>دری دیگر نمی‌داند رهی دیگر نمی‌گیرد</p></div></div>
<div class="b" id="bn14"><div class="m1"><p>بدین شعرِ ترِ شیرین ز شاهنشَه عجب دارم</p></div>
<div class="m2"><p>که سر تا پایِ حافظ را چرا در زر نمی‌گیرد</p></div></div>