---
title: >-
    غزل شمارهٔ ۱۴۵
---
# غزل شمارهٔ ۱۴۵

<div class="b" id="bn1"><div class="m1"><p>چه مستی است؟ ندانم که رو به ما آورد</p></div>
<div class="m2"><p>که بود ساقی و این باده از کجا آورد؟</p></div></div>
<div class="b" id="bn2"><div class="m1"><p>تو نیز باده به چنگ آر و راهِ صحرا گیر</p></div>
<div class="m2"><p>که مرغ نغمه سُرا سازِ خوش نوا آورد</p></div></div>
<div class="b" id="bn3"><div class="m1"><p>دلا چو غنچه شکایت ز کارِ بسته مَکُن</p></div>
<div class="m2"><p>که بادِ صبح نسیمِ گره گشا آورد</p></div></div>
<div class="b" id="bn4"><div class="m1"><p>رسیدنِ گل و نسرین به خیر و خوبی باد</p></div>
<div class="m2"><p>بنفشه شاد و کَش آمد، سَمَن صفا آورد</p></div></div>
<div class="b" id="bn5"><div class="m1"><p>صبا به خوش خبری هُدهُدِ سلیمان است</p></div>
<div class="m2"><p>که مژدهٔ طرب از گلشنِ سبا آورد</p></div></div>
<div class="b" id="bn6"><div class="m1"><p>علاج ضعف دل ما کرشمه ساقیست</p></div>
<div class="m2"><p>برآر سر که طبیب آمد و دوا آورد</p></div></div>
<div class="b" id="bn7"><div class="m1"><p>مریدِ پیرِ مُغانم ز من مرنج ای شیخ</p></div>
<div class="m2"><p>چرا که وعده تو کردیّ و او به جا آورد</p></div></div>
<div class="b" id="bn8"><div class="m1"><p>به تنگ چشمیِ آن تُرکِ لشکری نازم</p></div>
<div class="m2"><p>که حمله بر منِ درویشِ یک قبا آورد</p></div></div>
<div class="b" id="bn9"><div class="m1"><p>فلک غلامی حافظ کنون به طوع کُنَد</p></div>
<div class="m2"><p>که اِلتِجا به درِ دولتِ شما آورد</p></div></div>