---
title: >-
    غزل شمارهٔ ۶۳
---
# غزل شمارهٔ ۶۳

<div class="b" id="bn1"><div class="m1"><p>رویِ تو کس ندید و هزارت رقیب هست</p></div>
<div class="m2"><p>در غنچه‌ای هنوز و صدت عندلیب هست</p></div></div>
<div class="b" id="bn2"><div class="m1"><p>گر آمدم به کوی تو چندان غریب نیست</p></div>
<div class="m2"><p>چون من در آن دیار هزاران غریب هست</p></div></div>
<div class="b" id="bn3"><div class="m1"><p>در عشق، خانقاه و خرابات فرق نیست</p></div>
<div class="m2"><p>هر جا که هست پرتوِ رویِ حبیب هست</p></div></div>
<div class="b" id="bn4"><div class="m1"><p>آن جا که کارِ صومعه را جلوه می‌دهند</p></div>
<div class="m2"><p>ناقوسِ دِیرِ راهب و نامِ صلیب هست</p></div></div>
<div class="b" id="bn5"><div class="m1"><p>عاشق که شد که یار به حالش نظر نکرد</p></div>
<div class="m2"><p>ای خواجه درد نیست وگرنه طبیب هست</p></div></div>
<div class="b" id="bn6"><div class="m1"><p>فریادِ حافظ این همه آخِر به هرزه نیست</p></div>
<div class="m2"><p>هم قصه‌ای غریب و حدیثی عجیب هست</p></div></div>