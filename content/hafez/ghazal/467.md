---
title: >-
    غزل شمارهٔ ۷۳
---
# غزل شمارهٔ ۷۳

<div class="b" id="bn1"><div class="m1"><p>روشن از پرتوِ رویت نظری نیست که نیست</p></div>
<div class="m2"><p>مِنَّت خاکِ درت بر بصری نیست که نیست</p></div></div>
<div class="b" id="bn2"><div class="m1"><p>ناظرِ روی تو صاحب نظرانند آری</p></div>
<div class="m2"><p>سِرِّ گیسوی تو در هیچ سری نیست که نیست</p></div></div>
<div class="b" id="bn3"><div class="m1"><p>اشکِ غَمّازِ من ار سرخ برآمد چه عجب؟</p></div>
<div class="m2"><p>خجل از کردهٔ خود پرده دری نیست که نیست</p></div></div>
<div class="b" id="bn4"><div class="m1"><p>تا به دامن ننشیند ز نسیمش گَردی</p></div>
<div class="m2"><p>سیل خیز از نظرم رهگذری نیست که نیست</p></div></div>
<div class="b" id="bn5"><div class="m1"><p>تا دم از شامِ سرِ زلفِ تو هر جا نزنند</p></div>
<div class="m2"><p>با صبا گفت و شنیدم سحری نیست که نیست</p></div></div>
<div class="b" id="bn6"><div class="m1"><p>من از این طالع شوریده بِرَنجَم ور نی</p></div>
<div class="m2"><p>بهره مند از سَرِ کویت دگری نیست که نیست</p></div></div>
<div class="b" id="bn7"><div class="m1"><p>از حیایِ لبِ شیرینِ تو ای چشمهٔ نوش</p></div>
<div class="m2"><p>غرق آب و عرق اکنون شکری نیست که نیست</p></div></div>
<div class="b" id="bn8"><div class="m1"><p>مصلحت نیست که از پرده برون افتد راز</p></div>
<div class="m2"><p>ور نه در مجلسِ رندان خبری نیست که نیست</p></div></div>
<div class="b" id="bn9"><div class="m1"><p>شیر در بادیهٔ عشق تو روباه شود</p></div>
<div class="m2"><p>آه از این راه که در وی خطری نیست که نیست</p></div></div>
<div class="b" id="bn10"><div class="m1"><p>آب چشمم که بر او مِنَّت خاکِ درِ توست</p></div>
<div class="m2"><p>زیرِ صد مِنَّتِ او خاکِ دری نیست که نیست</p></div></div>
<div class="b" id="bn11"><div class="m1"><p>از وجودم قَدَری نام و نشان هست که هست</p></div>
<div class="m2"><p>ور نه از ضعف در آن جا اثری نیست که نیست</p></div></div>
<div class="b" id="bn12"><div class="m1"><p>غیر از این نکته که حافظ ز تو ناخشنود است</p></div>
<div class="m2"><p>در سراپای وجودت هنری نیست که نیست</p></div></div>