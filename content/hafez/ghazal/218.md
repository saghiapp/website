---
title: >-
    غزل شمارهٔ ۲۹۵
---
# غزل شمارهٔ ۲۹۵

<div class="b" id="bn1"><div class="m1"><p>سَحَر به بویِ گلستان دَمی شدم در باغ</p></div>
<div class="m2"><p>که تا چو بلبلِ بیدل کُنَم عِلاجِ دِماغ</p></div></div>
<div class="b" id="bn2"><div class="m1"><p>به جلوهٔ گلِ سوری نگاه می‌کردم</p></div>
<div class="m2"><p>که بود در شبِ تیره به روشنی چو چراغ</p></div></div>
<div class="b" id="bn3"><div class="m1"><p>چُنان به حُسن و جوانیِ خویشتن مغرور</p></div>
<div class="m2"><p>که داشت از دلِ بلبل هزار گونه فَراغ</p></div></div>
<div class="b" id="bn4"><div class="m1"><p>گشاده نرگسِ رعنا ز حسرت آب از چشم</p></div>
<div class="m2"><p>نهاده لاله ز سودا به جان و دل صد داغ</p></div></div>
<div class="b" id="bn5"><div class="m1"><p>زبان کشیده چو تیغی به سرزنش سوسن</p></div>
<div class="m2"><p>دهان گُشاده شقایق چو مردمِ ایغاغ</p></div></div>
<div class="b" id="bn6"><div class="m1"><p>یکی چو باده پرستان صُراحی اندر دست</p></div>
<div class="m2"><p>یکی چو ساقیِ مستان به کف گرفته اَیاغ</p></div></div>
<div class="b" id="bn7"><div class="m1"><p>نشاط و عیش و جوانی چو گُل غنیمت دان</p></div>
<div class="m2"><p>که حافظا نَبُوَد بر رسول غیر بَلاغ</p></div></div>