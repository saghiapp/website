---
title: >-
    غزل شمارهٔ ۱۵
---
# غزل شمارهٔ ۱۵

<div class="b" id="bn1"><div class="m1"><p>ای شاهد قدسی، کِه کَشَد بند نقابت؟</p></div>
<div class="m2"><p>وی مرغ بهشتی، که دهد دانه و آبت؟</p></div></div>
<div class="b" id="bn2"><div class="m1"><p>خوابم بشد از دیده در این فکر جگرسوز</p></div>
<div class="m2"><p>کآغوش که شد، منزل آسایش و خوابت؟</p></div></div>
<div class="b" id="bn3"><div class="m1"><p>درویش نمی‌پرسی و ترسم که نباشد</p></div>
<div class="m2"><p>اندیشهٔ آمرزش و پروای ثوابت</p></div></div>
<div class="b" id="bn4"><div class="m1"><p>راه دل عشاق زد آن چشم خماری</p></div>
<div class="m2"><p>پیداست از این شیوه که مست است شرابت</p></div></div>
<div class="b" id="bn5"><div class="m1"><p>تیری که زدی بر دلم از غمزه، خطا رفت</p></div>
<div class="m2"><p>تا باز چه اندیشه کند رای صوابت</p></div></div>
<div class="b" id="bn6"><div class="m1"><p>هر ناله و فریاد که کردم نشنیدی</p></div>
<div class="m2"><p>پیداست نگارا که بلند است جَنابت</p></div></div>
<div class="b" id="bn7"><div class="m1"><p>دور است سر آب از این بادیه، هش دار</p></div>
<div class="m2"><p>تا غول بیابان نفریبد به سرابت</p></div></div>
<div class="b" id="bn8"><div class="m1"><p>تا در ره پیری به چه آیین رَوی ای دل</p></div>
<div class="m2"><p>باری به غلط صرف شد ایام شبابت</p></div></div>
<div class="b" id="bn9"><div class="m1"><p>ای قصرِ دل افروز که منزلگه انسی</p></div>
<div class="m2"><p>یا رب مَکُناد آفت ایام خرابت</p></div></div>
<div class="b" id="bn10"><div class="m1"><p>حافظ نه غلامیست که از خواجه گریزد</p></div>
<div class="m2"><p>صلحی کن و بازآ که خرابم ز عِتابت</p></div></div>