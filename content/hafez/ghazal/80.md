---
title: >-
    غزل شمارهٔ ۱۷۰
---
# غزل شمارهٔ ۱۷۰

<div class="b" id="bn1"><div class="m1"><p>زاهدِ خلوت نشین دوش به میخانه شد</p></div>
<div class="m2"><p>از سرِ پیمان بِرَفت با سرِ پیمانه شد</p></div></div>
<div class="b" id="bn2"><div class="m1"><p>صوفیِ مجلس که دی جام و قدح می‌شکست</p></div>
<div class="m2"><p>باز به یک جرعه می، عاقل و فرزانه شد</p></div></div>
<div class="b" id="bn3"><div class="m1"><p>شاهدِ عهدِ شباب آمده بودش به خواب</p></div>
<div class="m2"><p>باز به پیرانه سر عاشق و دیوانه شد</p></div></div>
<div class="b" id="bn4"><div class="m1"><p>مُغْبَچه‌ای می‌گذشت راهزنِ دین و دل</p></div>
<div class="m2"><p>در پِی آن آشنا از همه بیگانه شد</p></div></div>
<div class="b" id="bn5"><div class="m1"><p>آتشِ رخسارِ گل خرمنِ بلبل بسوخت</p></div>
<div class="m2"><p>چهرهٔ خندانِ شمع آفتِ پروانه شد</p></div></div>
<div class="b" id="bn6"><div class="m1"><p>گریهٔ شام و سحر شُکر که ضایع نگشت</p></div>
<div class="m2"><p>قطرهٔ بارانِ ما گوهرِ یکدانه شد</p></div></div>
<div class="b" id="bn7"><div class="m1"><p>نرگسِ ساقی بِخوانْد، آیتِ افسونگری</p></div>
<div class="m2"><p>حلقهٔ اورادِ ما مجلسِ افسانه شد</p></div></div>
<div class="b" id="bn8"><div class="m1"><p>منزلِ حافظ کنون بارگهِ پادشاست</p></div>
<div class="m2"><p>دل بَرِ دلدار رفت جان بَرِ جانانه شد</p></div></div>