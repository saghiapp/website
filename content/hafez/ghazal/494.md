---
title: >-
    غزل شمارهٔ ۹۸
---
# غزل شمارهٔ ۹۸

<div class="b" id="bn1"><div class="m1"><p>اگر به مذهبِ تو خونِ عاشق است مُباح</p></div>
<div class="m2"><p>صلاحِ ما همه آن است کان تو راست صلاح</p></div></div>
<div class="b" id="bn2"><div class="m1"><p>سَوادِ زلفِ سیاهِ تو جاعِلُ الظُّلُمات</p></div>
<div class="m2"><p>بَیاضِ رویِ چو ماهِ تو، فالِقُ الاَصباح</p></div></div>
<div class="b" id="bn3"><div class="m1"><p>ز چینِ زلفِ کمندت کسی نیافت خلاص</p></div>
<div class="m2"><p>از آن کمانچهٔ ابرو و تیرِ چشم، نَجاح</p></div></div>
<div class="b" id="bn4"><div class="m1"><p>ز دیده‌ام شده یک چشمه در کنار روان</p></div>
<div class="m2"><p>که آشنا نکند در میان آن، مَلّاح</p></div></div>
<div class="b" id="bn5"><div class="m1"><p>لبِ چو آبِ حیاتِ تو هست قُوَّتِ جان</p></div>
<div class="m2"><p>وجودِ خاکیِ ما را از اوست ذکرِ رَواح</p></div></div>
<div class="b" id="bn6"><div class="m1"><p>بداد لعلِ لبت بوسه‌ای به صد زاری</p></div>
<div class="m2"><p>گرفت کام دلم زو به صد هزار اِلحاح</p></div></div>
<div class="b" id="bn7"><div class="m1"><p>دعای جانِ تو وردِ زبان مشتاقان</p></div>
<div class="m2"><p>همیشه تا که بُوَد متصل مَسا و صَباح</p></div></div>
<div class="b" id="bn8"><div class="m1"><p>صَلاح و توبه و تقوی ز ما مجو حافظ</p></div>
<div class="m2"><p>ز رند و عاشق و مجنون کسی نیافت صلاح</p></div></div>