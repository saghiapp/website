---
title: >-
    غزل شمارهٔ ۲۷۸
---
# غزل شمارهٔ ۲۷۸

<div class="b" id="bn1"><div class="m1"><p>شرابِ تلخ می‌خواهم که مردافکن بُوَد زورش</p></div>
<div class="m2"><p>که تا یک دَم بیاسایم ز دنیا و شر و شورش</p></div></div>
<div class="b" id="bn2"><div class="m1"><p>سِماطِ دَهرِ دون پرور ندارد شهدِ آسایش</p></div>
<div class="m2"><p>مَذاقِ حرص و آز ای دل، بشو از تلخ و از شورَش</p></div></div>
<div class="b" id="bn3"><div class="m1"><p>بیاور مِی که نَتْوان شد ز مکرِ آسمان ایمن</p></div>
<div class="m2"><p>به لَعبِ زهرهٔ چنگیّ و مرّیخِ سلحشورش</p></div></div>
<div class="b" id="bn4"><div class="m1"><p>کمندِ صیدِ بهرامی بیفکن، جامِ جم بردار</p></div>
<div class="m2"><p>که من پیمودم این صحرا، نه بهرام است و نه گورش</p></div></div>
<div class="b" id="bn5"><div class="m1"><p>بیا تا در مِی صافیت رازِ دَهر بِنْمایم</p></div>
<div class="m2"><p>به شرطِ آن که نَنْمایی به کج طبعانِ دل کورش</p></div></div>
<div class="b" id="bn6"><div class="m1"><p>نظر کردن به درویشان مُنافیِّ بزرگی نیست</p></div>
<div class="m2"><p>سلیمان با چُنان حشمت، نظرها بود با مورش</p></div></div>
<div class="b" id="bn7"><div class="m1"><p>کمانِ ابرویِ جانان نمی‌پیچد سر از حافظ</p></div>
<div class="m2"><p>ولیکن خنده می‌آید، بدین بازویِ بی زورش</p></div></div>