---
title: >-
    غزل شمارهٔ ۲۶۶
---
# غزل شمارهٔ ۲۶۶

<div class="b" id="bn1"><div class="m1"><p>دلم رمیدهٔ لولی‌وَشیست شورانگیز</p></div>
<div class="m2"><p>دروغ وَعده و قَتّال وَضع و رنگ آمیز</p></div></div>
<div class="b" id="bn2"><div class="m1"><p>فدایِ پیرهنِ چاکِ ماهرویان باد</p></div>
<div class="m2"><p>هزار جامهٔ تقوی و خرقهٔ پرهیز</p></div></div>
<div class="b" id="bn3"><div class="m1"><p>خیالِ خالِ تو با خود به خاک خواهم برد</p></div>
<div class="m2"><p>که تا ز خالِ تو خاکم شود عَبیرآمیز</p></div></div>
<div class="b" id="bn4"><div class="m1"><p>فرشته عشق نداند که چیست، ای ساقی</p></div>
<div class="m2"><p>بِخواه جام و گلابی به خاکِ آدم ریز</p></div></div>
<div class="b" id="bn5"><div class="m1"><p>پیاله بر کفنم بند، تا سحرگهِ حَشر</p></div>
<div class="m2"><p>به مِی ز دل بِبَرَم هولِ روزِ رستاخیز</p></div></div>
<div class="b" id="bn6"><div class="m1"><p>فقیر و خسته به درگاهت آمدم رحمی</p></div>
<div class="m2"><p>که جز وِلایِ تواَم نیستْ هیچْ دست آویز</p></div></div>
<div class="b" id="bn7"><div class="m1"><p>بیا که هاتفِ میخانه دوش با من گفت</p></div>
<div class="m2"><p>که در مَقامِ رضا باش و از قَضا مَگریز</p></div></div>
<div class="b" id="bn8"><div class="m1"><p>میانِ عاشق و معشوق هیچ حائل نیست</p></div>
<div class="m2"><p>تو خود حجابِ خودی حافظ از میان برخیز</p></div></div>