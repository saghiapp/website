---
title: >-
    غزل شمارهٔ ۴۳۹
---
# غزل شمارهٔ ۴۳۹

<div class="b" id="bn1"><div class="m1"><p>دیدم به خواب دوش که ماهی برآمدی</p></div>
<div class="m2"><p>کز عکس روی او شب هجران سر آمدی</p></div></div>
<div class="b" id="bn2"><div class="m1"><p>تعبیر رفت یار سفرکرده می‌رسد</p></div>
<div class="m2"><p>ای کاج هر چه زودتر از در درآمدی</p></div></div>
<div class="b" id="bn3"><div class="m1"><p>ذکرش به خیر ساقی فرخنده فال من</p></div>
<div class="m2"><p>کز در مدام با قدح و ساغر آمدی</p></div></div>
<div class="b" id="bn4"><div class="m1"><p>خوش بودی ار به خواب بدیدی دیار خویش</p></div>
<div class="m2"><p>تا یاد صحبتش سوی ما رهبر آمدی</p></div></div>
<div class="b" id="bn5"><div class="m1"><p>فیض ازل به زور و زر ار آمدی به دست</p></div>
<div class="m2"><p>آب خضر نصیبه اسکندر آمدی</p></div></div>
<div class="b" id="bn6"><div class="m1"><p>آن عهد یاد باد که از بام و در مرا</p></div>
<div class="m2"><p>هر دم پیام یار و خط دلبر آمدی</p></div></div>
<div class="b" id="bn7"><div class="m1"><p>کی یافتی رقیب تو چندین مجال ظلم</p></div>
<div class="m2"><p>مظلومی ار شبی به در داور آمدی</p></div></div>
<div class="b" id="bn8"><div class="m1"><p>خامان ره نرفته چه دانند ذوق عشق</p></div>
<div class="m2"><p>دریادلی بجوی دلیری سرآمدی</p></div></div>
<div class="b" id="bn9"><div class="m1"><p>آن کو تو را به سنگ دلی کرد رهنمون</p></div>
<div class="m2"><p>ای کاشکی که پاش به سنگی برآمدی</p></div></div>
<div class="b" id="bn10"><div class="m1"><p>گر دیگری به شیوه حافظ زدی رقم</p></div>
<div class="m2"><p>مقبول طبع شاه هنرپرور آمدی</p></div></div>