---
title: >-
    غزل شمارهٔ ۲۴۳
---
# غزل شمارهٔ ۲۴۳

<div class="b" id="bn1"><div class="m1"><p>بویِ خوشِ تو هر که ز بادِ صبا شنید</p></div>
<div class="m2"><p>از یارِ آشْنا سخنِ آشْنا شنید</p></div></div>
<div class="b" id="bn2"><div class="m1"><p>ای شاهِ حُسن چشم به حالِ گدا فِکَن</p></div>
<div class="m2"><p>کاین گوش بس حکایتِ شاه و گدا شنید</p></div></div>
<div class="b" id="bn3"><div class="m1"><p>خوش می‌کنم به بادهٔ مُشکین مشامِ جان</p></div>
<div class="m2"><p>کز دلق پوش صومعه بویِ ریا شنید</p></div></div>
<div class="b" id="bn4"><div class="m1"><p>سِرِّ خدا که عارفِ سالِک به کَس نگفت</p></div>
<div class="m2"><p>در حیرتم که باده فروش از کجا شنید</p></div></div>
<div class="b" id="bn5"><div class="m1"><p>یا رب کجاست محرمِ رازی که یک زمان</p></div>
<div class="m2"><p>دل شرحِ آن دهد که چه گفت و چه‌ها شنید</p></div></div>
<div class="b" id="bn6"><div class="m1"><p>اینَش سزا نبود دلِ حق گُزارِ من</p></div>
<div class="m2"><p>کز غمگسارِ خود سخنِ ناسزا شنید</p></div></div>
<div class="b" id="bn7"><div class="m1"><p>محروم اگر شدم ز سرِ کوی او چه شد؟</p></div>
<div class="m2"><p>از گلشنِ زمانه که بویِ وفا شنید؟</p></div></div>
<div class="b" id="bn8"><div class="m1"><p>ساقی بیا که عشق ندا می‌کند بلند</p></div>
<div class="m2"><p>کان کس که گفت قصه ما هم ز ما شنید</p></div></div>
<div class="b" id="bn9"><div class="m1"><p>ما باده زیرِ خرقه نه امروز می‌خوریم</p></div>
<div class="m2"><p>صد بار پیرِ میکده این ماجرا شنید</p></div></div>
<div class="b" id="bn10"><div class="m1"><p>ما مِی به بانگِ چنگ نه امروز می‌کشیم</p></div>
<div class="m2"><p>بس دور شد که گنبدِ چرخ این صدا شنید</p></div></div>
<div class="b" id="bn11"><div class="m1"><p>پندِ حکیم محضِ صَواب است و عینِ خیر</p></div>
<div class="m2"><p>فرخنده آن کسی که به سَمعِ رضا شنید</p></div></div>
<div class="b" id="bn12"><div class="m1"><p>حافظ وظیفهٔ تو دعا گفتن است و بس</p></div>
<div class="m2"><p>در بَندِ آن مباش که نشنید یا شنید</p></div></div>