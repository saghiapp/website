---
title: >-
    غزل شمارهٔ ۴۶۹
---
# غزل شمارهٔ ۴۶۹

<div class="b" id="bn1"><div class="m1"><p>اتت روائح رند الحمی و زاد غرامی</p></div>
<div class="m2"><p>فدای خاک در دوست باد جان گرامی</p></div></div>
<div class="b" id="bn2"><div class="m1"><p>پیام دوست شنیدن سعادت است و سلامت</p></div>
<div class="m2"><p>من المبلغ عنی الی سعاد سلامی</p></div></div>
<div class="b" id="bn3"><div class="m1"><p>بیا به شام غریبان و آب دیده من بین</p></div>
<div class="m2"><p>به سان باده صافی در آبگینه شامی</p></div></div>
<div class="b" id="bn4"><div class="m1"><p>اذا تغرد عن ذی الاراک طائر خیر</p></div>
<div class="m2"><p>فلا تفرد عن روضها انین حمامی</p></div></div>
<div class="b" id="bn5"><div class="m1"><p>بسی نماند که روز فراق یار سر آید</p></div>
<div class="m2"><p>رایت من هضبات الحمی قباب خیام</p></div></div>
<div class="b" id="bn6"><div class="m1"><p>خوشا دمی که درآیی و گویمت به سلامت</p></div>
<div class="m2"><p>قدمت خیر قدوم نزلت خیر مقام</p></div></div>
<div class="b" id="bn7"><div class="m1"><p>بعدت منک و قد صرت ذائبا کهلال</p></div>
<div class="m2"><p>اگر چه روی چو ماهت ندیده‌ام به تمامی</p></div></div>
<div class="b" id="bn8"><div class="m1"><p>و ان دعیت بخلد و صرت ناقض عهد</p></div>
<div class="m2"><p>فما تطیب نفسی و ما استطاب منامی</p></div></div>
<div class="b" id="bn9"><div class="m1"><p>امید هست که زودت به بخت نیک ببینم</p></div>
<div class="m2"><p>تو شاد گشته به فرماندهی و من به غلامی</p></div></div>
<div class="b" id="bn10"><div class="m1"><p>چو سلک در خوشاب است شعر نغز تو حافظ</p></div>
<div class="m2"><p>که گاه لطف سبق می‌برد ز نظم نظامی</p></div></div>