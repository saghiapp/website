---
title: >-
    غزل شمارهٔ ۳۱۹
---
# غزل شمارهٔ ۳۱۹

<div class="b" id="bn1"><div class="m1"><p>سال‌ها پیرُویِ مذهبِ رندان کردم</p></div>
<div class="m2"><p>تا به فتویِ خِرَد حرص به زندان کردم</p></div></div>
<div class="b" id="bn2"><div class="m1"><p>من به سرمنزلِ عَنْقا نه به خود بُردم راه</p></div>
<div class="m2"><p>قطعِ این مرحله با مرغِ سلیمان کردم</p></div></div>
<div class="b" id="bn3"><div class="m1"><p>سایه‌ای بر دلِ ریشم فِکَن ای گنجِ روان</p></div>
<div class="m2"><p>که من این خانه به سودایِ تو ویران کردم</p></div></div>
<div class="b" id="bn4"><div class="m1"><p>توبه کردم که نبوسم لبِ ساقی و کنون</p></div>
<div class="m2"><p>می‌گَزَم لب که چرا گوش به نادان کردم</p></div></div>
<div class="b" id="bn5"><div class="m1"><p>در خِلاف‌آمدِ عادت، بطلب کام که من</p></div>
<div class="m2"><p>کسب جمعیت از آن زلفِ پریشان کردم</p></div></div>
<div class="b" id="bn6"><div class="m1"><p>نقش مستوری و مستی نه به دستِ من و توست</p></div>
<div class="m2"><p>آن چه سلطانِ ازل گفت بکن، آن کردم</p></div></div>
<div class="b" id="bn7"><div class="m1"><p>دارم از لطفِ ازل جنَّتِ فردوس طمع</p></div>
<div class="m2"><p>گر چه دربانی میخانه فراوان کردم</p></div></div>
<div class="b" id="bn8"><div class="m1"><p>این که پیرانه‌سَرَم صحبتِ یوسف بنواخت</p></div>
<div class="m2"><p>اجر صبریست که در کلبهٔ احزان کردم</p></div></div>
<div class="b" id="bn9"><div class="m1"><p>صبح‌خیزی و سلامت طلبی چون حافظ</p></div>
<div class="m2"><p>هر چه کردم همه از دولتِ قرآن کردم</p></div></div>
<div class="b" id="bn10"><div class="m1"><p>گر به دیوانِ غزل صدرنشینم چه عجب؟</p></div>
<div class="m2"><p>سال‌ها بندگیِ صاحبِ دیوان کردم</p></div></div>