---
title: >-
    غزل شمارهٔ ۱۳۵
---
# غزل شمارهٔ ۱۳۵

<div class="b" id="bn1"><div class="m1"><p>چو باد، عزمِ سرِ کویِ یار خواهم کرد</p></div>
<div class="m2"><p>نفس به بویِ خوشش مُشکبار خواهم کرد</p></div></div>
<div class="b" id="bn2"><div class="m1"><p>به هرزه بی می و معشوق عمر می‌گذرد</p></div>
<div class="m2"><p>بِطالتم بس از امروز کار خواهم کرد</p></div></div>
<div class="b" id="bn3"><div class="m1"><p>هر آبروی که اندوختم ز دانش و دین</p></div>
<div class="m2"><p>نثارِ خاکِ رهِ آن نگار خواهم کرد</p></div></div>
<div class="b" id="bn4"><div class="m1"><p>چو شمعِ صبحدمم شد ز مهر او روشن</p></div>
<div class="m2"><p>که عمر در سر این کار و بار خواهم کرد</p></div></div>
<div class="b" id="bn5"><div class="m1"><p>به یادِ چشم تو خود را خراب خواهم ساخت</p></div>
<div class="m2"><p>بنایِ عهدِ قدیم استوار خواهم کرد</p></div></div>
<div class="b" id="bn6"><div class="m1"><p>صبا کجاست؟ که این جانِ خون گرفته چو گُل</p></div>
<div class="m2"><p>فدای نَکهَتِ گیسویِ یار خواهم کرد</p></div></div>
<div class="b" id="bn7"><div class="m1"><p>نفاق و زَرق نبخشد صفایِ دل حافظ</p></div>
<div class="m2"><p>طریقِ رندی و عشق اختیار خواهم کرد</p></div></div>