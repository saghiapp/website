---
title: >-
    غزل شمارهٔ ۱۲۰
---
# غزل شمارهٔ ۱۲۰

<div class="b" id="bn1"><div class="m1"><p>بتی دارم که گِرد گل ز سُنبل سایه‌بان دارد</p></div>
<div class="m2"><p>بهارِ عارضش خطّی به خونِ ارغوان دارد</p></div></div>
<div class="b" id="bn2"><div class="m1"><p>غبارِ خط بپوشانید خورشیدِ رُخَش یا رب</p></div>
<div class="m2"><p>بقایِ جاودانش ده، که حُسنِ جاودان دارد</p></div></div>
<div class="b" id="bn3"><div class="m1"><p>چو عاشق می‌شدم گفتم که بُردم گوهرِ مقصود</p></div>
<div class="m2"><p>ندانستم که این دریا چه موجِ خون‌فشان دارد</p></div></div>
<div class="b" id="bn4"><div class="m1"><p>ز چشمت جان نشاید بُرد کز هر سو که می‌بینم</p></div>
<div class="m2"><p>کمین از گوشه‌ای کرده‌ست و تیر اندر کمان دارد</p></div></div>
<div class="b" id="bn5"><div class="m1"><p>چو دامِ طُرِّه افشاند ز گَردِ خاطرِ عشاق</p></div>
<div class="m2"><p>به غَمّازِ صبا گوید که راِزِ ما نهان دارد</p></div></div>
<div class="b" id="bn6"><div class="m1"><p>بیفشان جرعه‌ای بر خاک و حالِ اهلِ دل بشنو</p></div>
<div class="m2"><p>که از جمشید و کیخسرو، فراوان داستان دارد</p></div></div>
<div class="b" id="bn7"><div class="m1"><p>چو در رویت بخندد گُل، مشو در دامَش ای بلبل</p></div>
<div class="m2"><p>که بر گُل اعتمادی نیست، گر حُسنِ جهان دارد</p></div></div>
<div class="b" id="bn8"><div class="m1"><p>خدا را، دادِ من بِسْتان از او ای شَحنهٔ مجلس</p></div>
<div class="m2"><p>که می با دیگری خورده‌ست و با من سر گِران دارد</p></div></div>
<div class="b" id="bn9"><div class="m1"><p>به فِتراک ار همی‌بندی خدا را زود صیدم کن</p></div>
<div class="m2"><p>که آفت‌هاست در تأخیر و طالب را زیان دارد</p></div></div>
<div class="b" id="bn10"><div class="m1"><p>ز سروِ قَدِّ دلجویت مکن محروم چشمم را</p></div>
<div class="m2"><p>بدین سرچشمه‌اش بِنْشان که خوش آبی روان دارد</p></div></div>
<div class="b" id="bn11"><div class="m1"><p>ز خوفِ هجرم ایمن کن اگر امّیدِ آن داری</p></div>
<div class="m2"><p>که از چشمِ بداندیشان خدایت در امان دارد</p></div></div>
<div class="b" id="bn12"><div class="m1"><p>چه عذرِ بختِ خود گویم؟ که آن عیّار شهرآشوب</p></div>
<div class="m2"><p>به تلخی کُشت حافظ را و شِکَّر در دهان دارد</p></div></div>