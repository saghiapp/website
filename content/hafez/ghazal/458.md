---
title: >-
    غزل شمارهٔ ۶۵
---
# غزل شمارهٔ ۶۵

<div class="b" id="bn1"><div class="m1"><p>خوشتر ز عیش و صحبت و باغ و بهار چیست؟</p></div>
<div class="m2"><p>ساقی کجاست، گو سببِ انتظار چیست؟</p></div></div>
<div class="b" id="bn2"><div class="m1"><p>هر وقتِ خوش که دست دهد مغتنم شمار</p></div>
<div class="m2"><p>کس را وقوف نیست که انجامِ کار چیست</p></div></div>
<div class="b" id="bn3"><div class="m1"><p>پیوندِ عمر بسته به موییست هوش دار</p></div>
<div class="m2"><p>غمخوارِ خویش باش، غم روزگار چیست؟</p></div></div>
<div class="b" id="bn4"><div class="m1"><p>معنیِ آبِ زندگی و روضهٔ ارم</p></div>
<div class="m2"><p>جز طَرفِ جویبار و میِ خوشگوار چیست؟</p></div></div>
<div class="b" id="bn5"><div class="m1"><p>مستور و مست هر دو چو از یک قبیله‌اند</p></div>
<div class="m2"><p>ما دل به عشوهٔ که دهیم اختیار چیست؟</p></div></div>
<div class="b" id="bn6"><div class="m1"><p>راز درونِ پرده چه داند فلک، خموش</p></div>
<div class="m2"><p>ای مدعی نزاعِ تو با پرده دار چیست؟</p></div></div>
<div class="b" id="bn7"><div class="m1"><p>سهو و خطایِ بنده گَرَش اعتبار نیست</p></div>
<div class="m2"><p>معنیِ عفو و رحمتِ آمُرزگار چیست؟</p></div></div>
<div class="b" id="bn8"><div class="m1"><p>زاهد شرابِ کوثر و حافظ پیاله خواست</p></div>
<div class="m2"><p>تا در میانه خواستهٔ کردگار چیست</p></div></div>