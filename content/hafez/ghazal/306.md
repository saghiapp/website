---
title: >-
    غزل شمارهٔ ۳۷۴
---
# غزل شمارهٔ ۳۷۴

<div class="b" id="bn1"><div class="m1"><p>بیا تا گل برافشانیم و می در ساغر اندازیم</p></div>
<div class="m2"><p>فلک را سقف بشکافیم و طرحی نو دراندازیم</p></div></div>
<div class="b" id="bn2"><div class="m1"><p>اگر غم لشکر انگیزد که خون عاشقان ریزد</p></div>
<div class="m2"><p>من و ساقی به هم تازیم و بنیادش براندازیم</p></div></div>
<div class="b" id="bn3"><div class="m1"><p>شراب ارغوانی را گلاب اندر قدح ریزیم</p></div>
<div class="m2"><p>نسیم عطرگردان را شِکَر در مجمر اندازیم</p></div></div>
<div class="b" id="bn4"><div class="m1"><p>چو در دست است رودی خوش بزن مطرب سرودی خوش</p></div>
<div class="m2"><p>که دست افشان غزل خوانیم و پاکوبان سر اندازیم</p></div></div>
<div class="b" id="bn5"><div class="m1"><p>صبا خاک وجود ما بدان عالی جناب انداز</p></div>
<div class="m2"><p>بود کان شاه خوبان را نظر بر منظر اندازیم</p></div></div>
<div class="b" id="bn6"><div class="m1"><p>یکی از عقل می‌لافد یکی طامات می‌بافد</p></div>
<div class="m2"><p>بیا کاین داوری‌ها را به پیش داور اندازیم</p></div></div>
<div class="b" id="bn7"><div class="m1"><p>بهشت عدن اگر خواهی بیا با ما به میخانه</p></div>
<div class="m2"><p>که از پای خمت روزی به حوض کوثر اندازیم</p></div></div>
<div class="b" id="bn8"><div class="m1"><p>سخندانیّ و خوشخوانی نمی‌ورزند در شیراز</p></div>
<div class="m2"><p>بیا حافظ که تا خود را به ملکی دیگر اندازیم</p></div></div>