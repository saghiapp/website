---
title: >-
    غزل شمارهٔ ۱۹۰
---
# غزل شمارهٔ ۱۹۰

<div class="b" id="bn1"><div class="m1"><p>کِلکِ مشکین تو روزی که ز ما یاد کند</p></div>
<div class="m2"><p>بِبَرَد اجرِ دو صد بنده که آزاد کند</p></div></div>
<div class="b" id="bn2"><div class="m1"><p>قاصدِ منزلِ سِلمی که سلامت بادش</p></div>
<div class="m2"><p>چه شود گر به سلامی دلِ ما شاد کند؟</p></div></div>
<div class="b" id="bn3"><div class="m1"><p>امتحان کن که بَسی گنجِ مرادت بدهند</p></div>
<div class="m2"><p>گر خرابی چو مرا، لطفِ تو آباد کند</p></div></div>
<div class="b" id="bn4"><div class="m1"><p>یا رب اندر دلِ آن خسرو شیرین انداز</p></div>
<div class="m2"><p>که به رحمت گذری بر سرِ فرهاد کند</p></div></div>
<div class="b" id="bn5"><div class="m1"><p>شاه را بِهْ بُوَد از طاعتِ صدساله و زهد</p></div>
<div class="m2"><p>قدرِ یک ساعته عمری که در او، داد کند</p></div></div>
<div class="b" id="bn6"><div class="m1"><p>حالیا عشوهٔ نازِ تو ز بنیادم بُرد</p></div>
<div class="m2"><p>تا دگرباره حکیمانه چه بنیاد کند</p></div></div>
<div class="b" id="bn7"><div class="m1"><p>گوهرِ پاکِ تو از مِدْحَتِ ما مُستَغنیست</p></div>
<div class="m2"><p>فکرِ مَشّاطِه چه با حُسنِ خداداد کند؟</p></div></div>
<div class="b" id="bn8"><div class="m1"><p>ره نبردیم به مقصودِ خود اندر شیراز</p></div>
<div class="m2"><p>خُرَّم آن روز که حافظ رَهِ بغداد کند</p></div></div>