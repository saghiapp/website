---
title: >-
    غزل شمارهٔ ۴۲۵
---
# غزل شمارهٔ ۴۲۵

<div class="b" id="bn1"><div class="m1"><p>دامن کشان همی‌شد در شرب زرکشیده</p></div>
<div class="m2"><p>صد ماه رو ز رشکش جیب قصب دریده</p></div></div>
<div class="b" id="bn2"><div class="m1"><p>از تاب آتش می بر گرد عارضش خوی</p></div>
<div class="m2"><p>چون قطره‌های شبنم بر برگ گل چکیده</p></div></div>
<div class="b" id="bn3"><div class="m1"><p>لفظی فصیح شیرین قدی بلند چابک</p></div>
<div class="m2"><p>رویی لطیف زیبا چشمی خوش کشیده</p></div></div>
<div class="b" id="bn4"><div class="m1"><p>یاقوت جان فزایش از آب لطف زاده</p></div>
<div class="m2"><p>شمشاد خوش خرامش در ناز پروریده</p></div></div>
<div class="b" id="bn5"><div class="m1"><p>آن لعل دلکشش بین وان خنده دل آشوب</p></div>
<div class="m2"><p>وان رفتن خوشش بین وان گام آرمیده</p></div></div>
<div class="b" id="bn6"><div class="m1"><p>آن آهوی سیه چشم از دام ما برون شد</p></div>
<div class="m2"><p>یاران چه چاره سازم با این دل رمیده</p></div></div>
<div class="b" id="bn7"><div class="m1"><p>زنهار تا توانی اهل نظر میازار</p></div>
<div class="m2"><p>دنیا وفا ندارد ای نور هر دو دیده</p></div></div>
<div class="b" id="bn8"><div class="m1"><p>تا کی کشم عتیبت از چشم دلفریبت</p></div>
<div class="m2"><p>روزی کرشمه‌ای کن ای یار برگزیده</p></div></div>
<div class="b" id="bn9"><div class="m1"><p>گر خاطر شریفت رنجیده شد ز حافظ</p></div>
<div class="m2"><p>بازآ که توبه کردیم از گفته و شنیده</p></div></div>
<div class="b" id="bn10"><div class="m1"><p>بس شکر بازگویم در بندگی خواجه</p></div>
<div class="m2"><p>گر اوفتد به دستم آن میوه رسیده</p></div></div>