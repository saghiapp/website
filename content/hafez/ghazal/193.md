---
title: >-
    غزل شمارهٔ ۲۷۲
---
# غزل شمارهٔ ۲۷۲

<div class="b" id="bn1"><div class="m1"><p>باز آی و دلِ تنگِ مرا مونس جان باش</p></div>
<div class="m2"><p>وین سوخته را مَحرَمِ اسرارِ نهان باش</p></div></div>
<div class="b" id="bn2"><div class="m1"><p>زان باده که در میکدهٔ عشق فروشند</p></div>
<div class="m2"><p>ما را دو سه ساغر بده و گو رمضان باش</p></div></div>
<div class="b" id="bn3"><div class="m1"><p>در خرقه چو آتش زدی ای عارفِ سالِک</p></div>
<div class="m2"><p>جهدی کن و سرحلقهٔ رندانِ جهان باش</p></div></div>
<div class="b" id="bn4"><div class="m1"><p>دلدار که گفتا به تواَم دل نگران است</p></div>
<div class="m2"><p>گو می‌رسم اینک به سلامت، نگران باش</p></div></div>
<div class="b" id="bn5"><div class="m1"><p>خون شد دلم از حسرتِ آن لعلِ روان بخش</p></div>
<div class="m2"><p>ای دُرجِ محبت به همان مُهر و نشان باش</p></div></div>
<div class="b" id="bn6"><div class="m1"><p>تا بر دلش از غصه غباری نَنِشیند</p></div>
<div class="m2"><p>ای سیلِ سرشک از عقبِ نامه روان باش</p></div></div>
<div class="b" id="bn7"><div class="m1"><p>حافظ که هوس می‌کندش جامِ جهان بین</p></div>
<div class="m2"><p>گو در نظرِ آصفِ جمشید مکان باش</p></div></div>