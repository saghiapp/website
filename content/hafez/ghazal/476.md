---
title: >-
    غزل شمارهٔ ۸۱
---
# غزل شمارهٔ ۸۱

<div class="b" id="bn1"><div class="m1"><p>صبحدم مرغِ چمن با گلِ نوخاسته گفت</p></div>
<div class="m2"><p>ناز کم کن که در این باغ، بسی چون تو شکفت</p></div></div>
<div class="b" id="bn2"><div class="m1"><p>گل بخندید که از راست نرنجیم ولی</p></div>
<div class="m2"><p>هیچ عاشق سخنِ سخت به معشوق نگفت</p></div></div>
<div class="b" id="bn3"><div class="m1"><p>گر طمع داری از آن جامِ مُرَصَّع می لعل</p></div>
<div class="m2"><p>ای بسا دُر که به نوکِ مژه‌ات باید سُفت</p></div></div>
<div class="b" id="bn4"><div class="m1"><p>تا ابد بوی محبت به مشامش نرسد</p></div>
<div class="m2"><p>هر که خاکِ درِ میخانه به رخساره نَرُفت</p></div></div>
<div class="b" id="bn5"><div class="m1"><p>در گلستانِ ارم دوش چو از لطف هوا</p></div>
<div class="m2"><p>زلفِ سنبل به نسیمِ سحری می‌آشفت</p></div></div>
<div class="b" id="bn6"><div class="m1"><p>گفتم ای مَسنَدِ جم، جامِ جهان بینت کو</p></div>
<div class="m2"><p>گفت افسوس که آن دولتِ بیدار بِخُفت</p></div></div>
<div class="b" id="bn7"><div class="m1"><p>سخنِ عشق نه آن است که آید به زبان</p></div>
<div class="m2"><p>ساقیا می ده و کوتاه کن این گفت و شِنُفت</p></div></div>
<div class="b" id="bn8"><div class="m1"><p>اشکِ حافظ خرد و صبر به دریا انداخت</p></div>
<div class="m2"><p>چه کند سوزِ غمِ عشق نیارَست نهفت</p></div></div>