---
title: >-
    غزل شمارهٔ ۲۳۳
---
# غزل شمارهٔ ۲۳۳

<div class="b" id="bn1"><div class="m1"><p>دست از طلب ندارم تا کامِ من برآید</p></div>
<div class="m2"><p>یا تن رسد به جانان یا جان ز تن برآید</p></div></div>
<div class="b" id="bn2"><div class="m1"><p>بگشای تربتم را بعد از وفات و بنگر</p></div>
<div class="m2"><p>کز آتش درونم دود از کفن برآید</p></div></div>
<div class="b" id="bn3"><div class="m1"><p>بنمای رخ که خَلقی والِه شَوَند و حیران</p></div>
<div class="m2"><p>بگشای لب که فریاد از مرد و زن برآید</p></div></div>
<div class="b" id="bn4"><div class="m1"><p>جان بر لب است و حسرت در دل که از لبانش</p></div>
<div class="m2"><p>نگرفته هیچ کامی جان از بدن برآید</p></div></div>
<div class="b" id="bn5"><div class="m1"><p>از حسرتِ دهانش آمد به تنگ جانم</p></div>
<div class="m2"><p>خود کامِ تنگدستان کی زان دهن برآید</p></div></div>
<div class="b" id="bn6"><div class="m1"><p>گویند ذکرِ خیرش در خیلِ عشقبازان</p></div>
<div class="m2"><p>هر جا که نامِ حافظ در انجمن برآید</p></div></div>