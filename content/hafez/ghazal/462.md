---
title: >-
    غزل شمارهٔ ۶۹
---
# غزل شمارهٔ ۶۹

<div class="b" id="bn1"><div class="m1"><p>کس نیست که افتادهٔ آن زلفِ دوتا نیست</p></div>
<div class="m2"><p>در رهگذرِ کیست که دامی ز بلا نیست</p></div></div>
<div class="b" id="bn2"><div class="m1"><p>چون چشمِ تو دل می‌برد از گوشه نشینان</p></div>
<div class="m2"><p>همراهِ تو بودن گُنَه از جانب ما نیست</p></div></div>
<div class="b" id="bn3"><div class="m1"><p>روی تو مگر آینهٔ لطفِ الهیست</p></div>
<div class="m2"><p>حقا که چنین است و در این روی و ریا نیست</p></div></div>
<div class="b" id="bn4"><div class="m1"><p>نرگس طلبد شیوهٔ چشمِ تو، زهی چشم</p></div>
<div class="m2"><p>مسکین خبرش از سر و، در دیده حیا نیست</p></div></div>
<div class="b" id="bn5"><div class="m1"><p>از بهرِ خدا زلف مَپیرای که ما را</p></div>
<div class="m2"><p>شب نیست که صد عربده با بادِ صبا نیست</p></div></div>
<div class="b" id="bn6"><div class="m1"><p>بازآی که بی روی تو ای شمعِ دل افروز</p></div>
<div class="m2"><p>در بزمِ حریفان، اثرِ نور و صفا نیست</p></div></div>
<div class="b" id="bn7"><div class="m1"><p>تیمارِ غریبان اثرِ ذکرِ جمیل است</p></div>
<div class="m2"><p>جانا مگر این قاعده در شهرِ شما نیست؟</p></div></div>
<div class="b" id="bn8"><div class="m1"><p>دی می‌شد و گفتم صنما عهد به جای آر</p></div>
<div class="m2"><p>گفتا غلطی خواجه در این عهد وفا نیست</p></div></div>
<div class="b" id="bn9"><div class="m1"><p>گر پیر مغان مرشدِ من شد چه تفاوت</p></div>
<div class="m2"><p>در هیچ سری نیست که سِرّی ز خدا نیست</p></div></div>
<div class="b" id="bn10"><div class="m1"><p>عاشق چه کُنَد گر نَکِشَد بارِ ملامت</p></div>
<div class="m2"><p>با هیچ دلاور سپرِ تیرِ قضا نیست</p></div></div>
<div class="b" id="bn11"><div class="m1"><p>در صومعهٔ زاهد و در خلوتِ صوفی</p></div>
<div class="m2"><p>جز گوشهٔ ابروی تو محرابِ دعا نیست</p></div></div>
<div class="b" id="bn12"><div class="m1"><p>ای چنگ فروبرده به خونِ دلِ حافظ</p></div>
<div class="m2"><p>فکرت مگر از غیرتِ قرآن و خدا نیست</p></div></div>