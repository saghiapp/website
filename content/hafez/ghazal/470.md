---
title: >-
    غزل شمارهٔ ۷۶
---
# غزل شمارهٔ ۷۶

<div class="b" id="bn1"><div class="m1"><p>جز آستان توام در جهان پناهی نیست</p></div>
<div class="m2"><p>سرِ مرا به جز این در، حواله گاهی نیست</p></div></div>
<div class="b" id="bn2"><div class="m1"><p>عدو چو تیغ کِشد، من سپر بیندازم</p></div>
<div class="m2"><p>که تیغِ ما به جز از ناله‌ای و آهی نیست</p></div></div>
<div class="b" id="bn3"><div class="m1"><p>چرا ز کویِ خرابات روی برتابم</p></div>
<div class="m2"><p>کز این بِهَم، به جهان هیچ رسم و راهی نیست</p></div></div>
<div class="b" id="bn4"><div class="m1"><p>زمانه گر بزند آتشم به خرمنِ عمر</p></div>
<div class="m2"><p>بگو بسوز که بر من به برگِ کاهی نیست</p></div></div>
<div class="b" id="bn5"><div class="m1"><p>غلامِ نرگسِ جَمّاشِ آن سَهی سَروم</p></div>
<div class="m2"><p>که از شرابِ غرورش به کس نگاهی نیست</p></div></div>
<div class="b" id="bn6"><div class="m1"><p>مباش در پی آزار و هر چه خواهی کن</p></div>
<div class="m2"><p>که در شریعتِ ما غیر از این گناهی نیست</p></div></div>
<div class="b" id="bn7"><div class="m1"><p>عِنان کشیده رو ای پادشاهِ کشورِ حُسن</p></div>
<div class="m2"><p>که نیست بر سر راهی که دادخواهی نیست</p></div></div>
<div class="b" id="bn8"><div class="m1"><p>چنین که از همه سو دامِ راه می‌بینم</p></div>
<div class="m2"><p>بِه از حمایتِ زلفش مرا پناهی نیست</p></div></div>
<div class="b" id="bn9"><div class="m1"><p>خزینهٔ دلِ حافظ به زلف و خال مده</p></div>
<div class="m2"><p>که کارهای چنین، حَدِّ هر سیاهی نیست</p></div></div>