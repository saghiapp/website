---
title: >-
    غزل شمارهٔ ۱۰۵
---
# غزل شمارهٔ ۱۰۵

<div class="b" id="bn1"><div class="m1"><p>صوفی ار باده به اندازه خورَد نوشش باد</p></div>
<div class="m2"><p>ور نه اندیشهٔ این کار فراموشش باد</p></div></div>
<div class="b" id="bn2"><div class="m1"><p>آن که یک جرعه مِی از دست توانَد دادن</p></div>
<div class="m2"><p>دست با شاهدِ مقصود در آغوشش باد</p></div></div>
<div class="b" id="bn3"><div class="m1"><p>پیرِ ما گفت خطا بر قلم صُنع نرفت</p></div>
<div class="m2"><p>آفرین بر نظرِ پاکِ خطاپوشش باد</p></div></div>
<div class="b" id="bn4"><div class="m1"><p>شاهِ تُرکان سخنِ مدعیان می‌شِنَوَد</p></div>
<div class="m2"><p>شرمی از مَظلَمِهٔ خونِ سیاووشش باد</p></div></div>
<div class="b" id="bn5"><div class="m1"><p>گر چه از کِبر سخن با منِ درویش نگفت</p></div>
<div class="m2"><p>جان فدای شِکَرین پستهٔ خاموشش باد</p></div></div>
<div class="b" id="bn6"><div class="m1"><p>چشمم از آینه داران خط و خالش گشت</p></div>
<div class="m2"><p>لبم از بوسه رُبایانِ بَر و دوشش باد</p></div></div>
<div class="b" id="bn7"><div class="m1"><p>نرگسِ مستِ نوازش کُنِ مردم دارش</p></div>
<div class="m2"><p>خونِ عاشق به قدح گر بِخورد نوشش باد</p></div></div>
<div class="b" id="bn8"><div class="m1"><p>به غلامیِّ تو مشهورِ جهان شد حافظ</p></div>
<div class="m2"><p>حلقهٔ بندگیِّ زلفِ تو در گوشش باد</p></div></div>