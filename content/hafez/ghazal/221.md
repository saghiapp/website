---
title: >-
    غزل شمارهٔ ۲۹۸
---
# غزل شمارهٔ ۲۹۸

<div class="b" id="bn1"><div class="m1"><p>مقامِ امن و مِیِ بی‌غَش و رَفیقِ شَفیق</p></div>
<div class="m2"><p>گَرَت مُدام مُیَسَّر شود زِهی توفیق</p></div></div>
<div class="b" id="bn2"><div class="m1"><p>جهان و کارِ جهان جمله هیچ بَر هیچ است</p></div>
<div class="m2"><p>هزار بار من این نکته کرده‌ام تحقیق</p></div></div>
<div class="b" id="bn3"><div class="m1"><p>دریغ و دَرد که تا این زمان ندانستم</p></div>
<div class="m2"><p>که کیمیایِ سعادت، رَفیق بود رَفیق</p></div></div>
<div class="b" id="bn4"><div class="m1"><p>به مَأمَنی رو و فرصت شِمُر غنیمتِ وقت</p></div>
<div class="m2"><p>که در کمینگهِ عُمرَند، قاطِعانِ طَریق</p></div></div>
<div class="b" id="bn5"><div class="m1"><p>بیا که توبه ز لَعلِ نگار و خندهٔ جام</p></div>
<div class="m2"><p>حکایتیست که عقلش نمی‌کُنَد تَصدیق</p></div></div>
<div class="b" id="bn6"><div class="m1"><p>اگر چه مویِ میانَت به چُون مَنی نَرِسَد</p></div>
<div class="m2"><p>خوش است خاطرم از فکرِ این خیالِ دَقیق</p></div></div>
<div class="b" id="bn7"><div class="m1"><p>حلاوتی که تو را در چَهِ زَنَخدان است</p></div>
<div class="m2"><p>به کُنهِ آن نَرِسَد صد هزار فکرِ عمیق</p></div></div>
<div class="b" id="bn8"><div class="m1"><p>اگر به رنگِ عقیقی شد اشکِ من، چه عجب؟</p></div>
<div class="m2"><p>که مُهرِ خاتَمِ لَعلِ تو هست همچو عقیق</p></div></div>
<div class="b" id="bn9"><div class="m1"><p>به خنده گفت که حافظ غلامِ طبعِ توام</p></div>
<div class="m2"><p>ببین که تا به چه حَدَّم همی‌کُنَد تَحمیق</p></div></div>