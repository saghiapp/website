---
title: >-
    غزل شمارهٔ ۱۸
---
# غزل شمارهٔ ۱۸

<div class="b" id="bn1"><div class="m1"><p>ساقیا آمدنِ عید، مبارک بادت</p></div>
<div class="m2"><p>وان مَواعید که کردی، مَرَواد از یادت</p></div></div>
<div class="b" id="bn2"><div class="m1"><p>در شگفتم که در این مدتِ ایامِ فراق</p></div>
<div class="m2"><p>برگرفتی ز حریفان دل و دل می‌دادت</p></div></div>
<div class="b" id="bn3"><div class="m1"><p>برسان بندگیِ دختر رَز، گو به درآی</p></div>
<div class="m2"><p>که دَمُ و همت ما کرد ز بند آزادت</p></div></div>
<div class="b" id="bn4"><div class="m1"><p>شادی مجلسیان در قدم و مقدم توست</p></div>
<div class="m2"><p>جای غم باد، مَر آن دل، که نخواهد شادت</p></div></div>
<div class="b" id="bn5"><div class="m1"><p>شکر ایزد که ز تاراجِ خزان رخنه نیافت</p></div>
<div class="m2"><p>بوستان سمن و سرو و گل و شمشادت</p></div></div>
<div class="b" id="bn6"><div class="m1"><p>چشم بد دور کز آن تفرقه‌ات بازآورد</p></div>
<div class="m2"><p>طالع نامور و دولت مادرزادت</p></div></div>
<div class="b" id="bn7"><div class="m1"><p>حافظ از دست مده دولت این کشتی نوح</p></div>
<div class="m2"><p>ور نه طوفانِ حوادث بِبَرَد بُنیادت</p></div></div>