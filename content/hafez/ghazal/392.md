---
title: >-
    غزل شمارهٔ ۴۵۱
---
# غزل شمارهٔ ۴۵۱

<div class="b" id="bn1"><div class="m1"><p>خوش کرد یاوری فلکت روز داوری</p></div>
<div class="m2"><p>تا شکر چون کنی و چه شکرانه آوری</p></div></div>
<div class="b" id="bn2"><div class="m1"><p>آن کس که اوفتاد خدایش گرفت دست</p></div>
<div class="m2"><p>گو بر تو باد تا غم افتادگان خوری</p></div></div>
<div class="b" id="bn3"><div class="m1"><p>در کوی عشق شوکت شاهی نمی‌خرند</p></div>
<div class="m2"><p>اقرار بندگی کن و اظهار چاکری</p></div></div>
<div class="b" id="bn4"><div class="m1"><p>ساقی به مژدگانی عیش از درم درآی</p></div>
<div class="m2"><p>تا یک دم از دلم غم دنیا به دربری</p></div></div>
<div class="b" id="bn5"><div class="m1"><p>در شاهراه جاه و بزرگی خطر بسیست</p></div>
<div class="m2"><p>آن به کز این گریوه سبکبار بگذری</p></div></div>
<div class="b" id="bn6"><div class="m1"><p>سلطان و فکر لشکر و سودای تاج و گنج</p></div>
<div class="m2"><p>درویش و امن خاطر و کنج قلندری</p></div></div>
<div class="b" id="bn7"><div class="m1"><p>یک حرف صوفیانه بگویم اجازت است</p></div>
<div class="m2"><p>ای نور دیده صلح به از جنگ و داوری</p></div></div>
<div class="b" id="bn8"><div class="m1"><p>نیل مراد بر حسب فکر و همت است</p></div>
<div class="m2"><p>از شاه نذر خیر و ز توفیق یاوری</p></div></div>
<div class="b" id="bn9"><div class="m1"><p>حافظ غبار فقر و قناعت ز رخ مشوی</p></div>
<div class="m2"><p>کاین خاک بهتر از عمل کیمیاگری</p></div></div>