---
title: >-
    غزل شمارهٔ ۴۶۴
---
# غزل شمارهٔ ۴۶۴

<div class="b" id="bn1"><div class="m1"><p>بگرفت کار حسنت چون عشق من کمالی</p></div>
<div class="m2"><p>خوش باش زان که نبود این هر دو را زوالی</p></div></div>
<div class="b" id="bn2"><div class="m1"><p>در وهم می‌نگنجد کاندر تصور عقل</p></div>
<div class="m2"><p>آید به هیچ معنی زین خوبتر مثالی</p></div></div>
<div class="b" id="bn3"><div class="m1"><p>شد حظ عمر حاصل گر زان که با تو ما را</p></div>
<div class="m2"><p>هرگز به عمر روزی روزی شود وصالی</p></div></div>
<div class="b" id="bn4"><div class="m1"><p>آن دم که با تو باشم یک سال هست روزی</p></div>
<div class="m2"><p>وان دم که بی تو باشم یک لحظه هست سالی</p></div></div>
<div class="b" id="bn5"><div class="m1"><p>چون من خیال رویت جانا به خواب بینم</p></div>
<div class="m2"><p>کز خواب می‌نبیند چشمم به جز خیالی</p></div></div>
<div class="b" id="bn6"><div class="m1"><p>رحم آر بر دل من کز مهر روی خوبت</p></div>
<div class="m2"><p>شد شخص ناتوانم باریک چون هلالی</p></div></div>
<div class="b" id="bn7"><div class="m1"><p>حافظ مکن شکایت گر وصل دوست خواهی</p></div>
<div class="m2"><p>زین بیشتر بباید بر هجرت احتمالی</p></div></div>