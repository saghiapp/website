---
title: >-
    غزل شمارهٔ ۹۹
---
# غزل شمارهٔ ۹۹

<div class="b" id="bn1"><div class="m1"><p>دلِ من در هوایِ روی فَرُّخ</p></div>
<div class="m2"><p>بُوَد آشفته همچون مویِ فَرُّخ</p></div></div>
<div class="b" id="bn2"><div class="m1"><p>بجز هندویِ زلفش هیچ کس نیست</p></div>
<div class="m2"><p>که برخوردار شد از روی فَرُّخ</p></div></div>
<div class="b" id="bn3"><div class="m1"><p>سیاهی نیکبخت است آن که دایم</p></div>
<div class="m2"><p>بُوَد همراز و هم زانوی فَرُّخ</p></div></div>
<div class="b" id="bn4"><div class="m1"><p>شَوَد چون بید لرزان سروِ آزاد</p></div>
<div class="m2"><p>اگر بیند قدِ دلجویِ فَرُّخ</p></div></div>
<div class="b" id="bn5"><div class="m1"><p>بده ساقی شرابِ ارغوانی</p></div>
<div class="m2"><p>به یادِ نرگسِ جادوی فَرُّخ</p></div></div>
<div class="b" id="bn6"><div class="m1"><p>دوتا شد قامتم همچون کمانی</p></div>
<div class="m2"><p>ز غم پیوسته چون ابروی فَرُّخ</p></div></div>
<div class="b" id="bn7"><div class="m1"><p>نسیم مُشک تاتاری خِجِل کرد</p></div>
<div class="m2"><p>شمیم زلف عَنبربوی فَرُّخ</p></div></div>
<div class="b" id="bn8"><div class="m1"><p>اگر میلِ دلِ هر کس به جایست</p></div>
<div class="m2"><p>بُوَد میلِ دلِ من سوی فَرُّخ</p></div></div>
<div class="b" id="bn9"><div class="m1"><p>غلامِ همتِ آنم که باشد</p></div>
<div class="m2"><p>چو حافظ بنده و هندوی فَرُّخ</p></div></div>