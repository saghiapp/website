---
title: >-
    غزل شمارهٔ ۲۷۵
---
# غزل شمارهٔ ۲۷۵

<div class="b" id="bn1"><div class="m1"><p>صوفی گُلی بچین و مُرَقَّع به خار بخش</p></div>
<div class="m2"><p>وین زهدِ خشک را به مِی خوشگوار بخش</p></div></div>
<div class="b" id="bn2"><div class="m1"><p>طامات و شَطح در رَهِ آهنگِ چنگ نِه</p></div>
<div class="m2"><p>تسبیح و طَیلَسان به مِی و مِیگُسار بخش</p></div></div>
<div class="b" id="bn3"><div class="m1"><p>زُهدِ گران که شاهد و ساقی نمی‌خرند</p></div>
<div class="m2"><p>در حلقهٔ چمن به نسیمِ بهار بخش</p></div></div>
<div class="b" id="bn4"><div class="m1"><p>راهم شراب لعل زد ای میرِ عاشقان</p></div>
<div class="m2"><p>خونِ مرا به چاهِ زَنَخدانِ یار بخش</p></div></div>
<div class="b" id="bn5"><div class="m1"><p>یا رب به وقتِ گُل، گُنَهِ بنده عفو کن</p></div>
<div class="m2"><p>وین ماجرا به سروِ لبِ جویبار بخش</p></div></div>
<div class="b" id="bn6"><div class="m1"><p>ای آن که رَه به مشربِ مقصود بُرده‌ای</p></div>
<div class="m2"><p>زین بحر، قطره‌ای به منِ خاکسار بخش</p></div></div>
<div class="b" id="bn7"><div class="m1"><p>شکرانه را که چشم تو رویِ بتان ندید</p></div>
<div class="m2"><p>ما را به عفو و لطفِ خداوندگار بخش</p></div></div>
<div class="b" id="bn8"><div class="m1"><p>ساقی چو شاه نوش کند بادهٔ صَبوح</p></div>
<div class="m2"><p>گو جامِ زر به حافظِ شب زنده دار بخش</p></div></div>