---
title: >-
    غزل شمارهٔ ۴۸۳
---
# غزل شمارهٔ ۴۸۳

<div class="b" id="bn1"><div class="m1"><p>سحرگه ره روی در سرزمینی</p></div>
<div class="m2"><p>همی‌گفت این معما با قرینی</p></div></div>
<div class="b" id="bn2"><div class="m1"><p>که ای صوفی شراب آن گه شود صاف</p></div>
<div class="m2"><p>که در شیشه برآرد اربعینی</p></div></div>
<div class="b" id="bn3"><div class="m1"><p>خدا زان خرقه بیزار است صد بار</p></div>
<div class="m2"><p>که صد بت باشدش در آستینی</p></div></div>
<div class="b" id="bn4"><div class="m1"><p>مروت گر چه نامی بی‌نشان است</p></div>
<div class="m2"><p>نیازی عرضه کن بر نازنینی</p></div></div>
<div class="b" id="bn5"><div class="m1"><p>ثوابت باشد ای دارای خرمن</p></div>
<div class="m2"><p>اگر رحمی کنی بر خوشه چینی</p></div></div>
<div class="b" id="bn6"><div class="m1"><p>نمی‌بینم نشاط عیش در کس</p></div>
<div class="m2"><p>نه درمان دلی نه درد دینی</p></div></div>
<div class="b" id="bn7"><div class="m1"><p>درون‌ها تیره شد باشد که از غیب</p></div>
<div class="m2"><p>چراغی برکند خلوت نشینی</p></div></div>
<div class="b" id="bn8"><div class="m1"><p>گر انگشت سلیمانی نباشد</p></div>
<div class="m2"><p>چه خاصیت دهد نقش نگینی</p></div></div>
<div class="b" id="bn9"><div class="m1"><p>اگر چه رسم خوبان تندخوییست</p></div>
<div class="m2"><p>چه باشد گر بسازد با غمینی</p></div></div>
<div class="b" id="bn10"><div class="m1"><p>ره میخانه بنما تا بپرسم</p></div>
<div class="m2"><p>مآل خویش را از پیش بینی</p></div></div>
<div class="b" id="bn11"><div class="m1"><p>نه حافظ را حضور درس خلوت</p></div>
<div class="m2"><p>نه دانشمند را علم الیقینی</p></div></div>