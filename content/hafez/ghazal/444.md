---
title: >-
    غزل شمارهٔ ۵۲
---
# غزل شمارهٔ ۵۲

<div class="b" id="bn1"><div class="m1"><p>روزگاریست که سودایِ بتان دینِ من است</p></div>
<div class="m2"><p>غمِ این کار نشاطِ دلِ غمگینِ من است</p></div></div>
<div class="b" id="bn2"><div class="m1"><p>دیدنِ رویِ تو را دیدهٔ جان بین باید</p></div>
<div class="m2"><p>وین کجا مرتبهٔ چشمِ جهان بینِ من است؟</p></div></div>
<div class="b" id="bn3"><div class="m1"><p>یارِ من باش که زیبِ فلک و زینتِ دهر</p></div>
<div class="m2"><p>از مه روی تو و اشکِ چو پروینِ من است</p></div></div>
<div class="b" id="bn4"><div class="m1"><p>تا مرا عشقِ تو تعلیمِ سخن گفتن کرد</p></div>
<div class="m2"><p>خلق را وردِ زبان مدحت و تحسینِ من است</p></div></div>
<div class="b" id="bn5"><div class="m1"><p>دولت فقر خدایا به من ارزانی دار</p></div>
<div class="m2"><p>کاین کرامت سببِ حشمت و تمکینِ من است</p></div></div>
<div class="b" id="bn6"><div class="m1"><p>واعظِ شَحنه شناس این عظمت گو مفروش</p></div>
<div class="m2"><p>زان که منزلگهِ سلطان، دلِ مسکینِ من است</p></div></div>
<div class="b" id="bn7"><div class="m1"><p>یا رب این کعبهٔ مقصود تماشاگه کیست؟</p></div>
<div class="m2"><p>که مغیلانِ طریقش گل و نسرینِ من است</p></div></div>
<div class="b" id="bn8"><div class="m1"><p>حافظ از حشمتِ پرویز دگر قصه مخوان</p></div>
<div class="m2"><p>که لبش جرعه کش خسرو شیرین من است</p></div></div>