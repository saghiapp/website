---
title: >-
    غزل شمارهٔ ۴۰۸
---
# غزل شمارهٔ ۴۰۸

<div class="b" id="bn1"><div class="m1"><p>ای آفتاب آینه دار جمال تو</p></div>
<div class="m2"><p>مشک سیاه مجمره گردان خال تو</p></div></div>
<div class="b" id="bn2"><div class="m1"><p>صحن سرای دیده بشستم ولی چه سود</p></div>
<div class="m2"><p>کاین گوشه نیست درخور خیل خیال تو</p></div></div>
<div class="b" id="bn3"><div class="m1"><p>در اوج ناز و نعمتی ای پادشاه حسن</p></div>
<div class="m2"><p>یا رب مباد تا به قیامت زوال تو</p></div></div>
<div class="b" id="bn4"><div class="m1"><p>مطبوعتر ز نقش تو صورت نبست باز</p></div>
<div class="m2"><p>طغرانویس ابروی مشکین مثال تو</p></div></div>
<div class="b" id="bn5"><div class="m1"><p>در چین زلفش ای دل مسکین چگونه‌ای</p></div>
<div class="m2"><p>کآشفته گفت باد صبا شرح حال تو</p></div></div>
<div class="b" id="bn6"><div class="m1"><p>برخاست بوی گل ز در آشتی درآی</p></div>
<div class="m2"><p>ای نوبهار ما رخ فرخنده فال تو</p></div></div>
<div class="b" id="bn7"><div class="m1"><p>تا آسمان ز حلقه به گوشان ما شود</p></div>
<div class="m2"><p>کو عشوه‌ای ز ابروی همچون هلال تو</p></div></div>
<div class="b" id="bn8"><div class="m1"><p>تا پیش بخت بازروم تهنیت کنان</p></div>
<div class="m2"><p>کو مژده‌ای ز مقدم عید وصال تو</p></div></div>
<div class="b" id="bn9"><div class="m1"><p>این نقطه سیاه که آمد مدار نور</p></div>
<div class="m2"><p>عکسیست در حدیقه بینش ز خال تو</p></div></div>
<div class="b" id="bn10"><div class="m1"><p>در پیش شاه عرض کدامین جفا کنم</p></div>
<div class="m2"><p>شرح نیازمندی خود یا ملال تو</p></div></div>
<div class="b" id="bn11"><div class="m1"><p>حافظ در این کمند سر سرکشان بسیست</p></div>
<div class="m2"><p>سودای کج مپز که نباشد مجال تو</p></div></div>