---
title: >-
    غزل شمارهٔ ۴۴۸
---
# غزل شمارهٔ ۴۴۸

<div class="b" id="bn1"><div class="m1"><p>ای که در کوی خرابات مقامی داری</p></div>
<div class="m2"><p>جم وقت خودی ار دست به جامی داری</p></div></div>
<div class="b" id="bn2"><div class="m1"><p>ای که با زلف و رخ یار گذاری شب و روز</p></div>
<div class="m2"><p>فرصتت باد که خوش صبحی و شامی داری</p></div></div>
<div class="b" id="bn3"><div class="m1"><p>ای صبا سوختگان بر سر ره منتظرند</p></div>
<div class="m2"><p>گر از آن یار سفرکرده پیامی داری</p></div></div>
<div class="b" id="bn4"><div class="m1"><p>خال سرسبز تو خوش دانه عیشیست ولی</p></div>
<div class="m2"><p>بر کنار چمنش وه که چه دامی داری</p></div></div>
<div class="b" id="bn5"><div class="m1"><p>بوی جان از لب خندان قدح می‌شنوم</p></div>
<div class="m2"><p>بشنو ای خواجه اگر زان که مشامی داری</p></div></div>
<div class="b" id="bn6"><div class="m1"><p>چون به هنگام وفا هیچ ثباتیت نبود</p></div>
<div class="m2"><p>می‌کنم شکر که بر جور دوامی داری</p></div></div>
<div class="b" id="bn7"><div class="m1"><p>نام نیک ار طلبد از تو غریبی چه شود</p></div>
<div class="m2"><p>تویی امروز در این شهر که نامی داری</p></div></div>
<div class="b" id="bn8"><div class="m1"><p>بس دعای سحرت مونس جان خواهد بود</p></div>
<div class="m2"><p>تو که چون حافظ شبخیز غلامی داری</p></div></div>