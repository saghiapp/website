---
title: >-
    غزل شمارهٔ ۴۱۶
---
# غزل شمارهٔ ۴۱۶

<div class="b" id="bn1"><div class="m1"><p>خنک نسیم معنبر شمامه‌ای دلخواه</p></div>
<div class="m2"><p>که در هوای تو برخاست بامداد پگاه</p></div></div>
<div class="b" id="bn2"><div class="m1"><p>دلیل راه شو ای طایر خجسته لقا</p></div>
<div class="m2"><p>که دیده آب شد از شوق خاک آن درگاه</p></div></div>
<div class="b" id="bn3"><div class="m1"><p>به یاد شخص نزارم که غرق خون دل است</p></div>
<div class="m2"><p>هلال را ز کنار افق کنید نگاه</p></div></div>
<div class="b" id="bn4"><div class="m1"><p>منم که بی تو نفس می‌کشم زهی خجلت</p></div>
<div class="m2"><p>مگر تو عفو کنی ور نه چیست عذر گناه</p></div></div>
<div class="b" id="bn5"><div class="m1"><p>ز دوستان تو آموخت در طریقت مهر</p></div>
<div class="m2"><p>سپیده دم که صبا چاک زد شعار سیاه</p></div></div>
<div class="b" id="bn6"><div class="m1"><p>به عشق روی تو روزی که از جهان بروم</p></div>
<div class="m2"><p>ز تربتم بدمد سرخ گل به جای گیاه</p></div></div>
<div class="b" id="bn7"><div class="m1"><p>مده به خاطر نازک ملالت از من زود</p></div>
<div class="m2"><p>که حافظ تو خود این لحظه گفت بسم الله</p></div></div>