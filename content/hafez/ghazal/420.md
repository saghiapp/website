---
title: >-
    غزل شمارهٔ ۴۷۷
---
# غزل شمارهٔ ۴۷۷

<div class="b" id="bn1"><div class="m1"><p>دو یار زیرک و از باده کهن دومنی</p></div>
<div class="m2"><p>فراغتی و کتابی و گوشه چمنی</p></div></div>
<div class="b" id="bn2"><div class="m1"><p>من این مقام به دنیا و آخرت ندهم</p></div>
<div class="m2"><p>اگر چه در پِیَم افتند هردم انجمنی</p></div></div>
<div class="b" id="bn3"><div class="m1"><p>هر آن که کنج قناعت به گنج دنیا داد</p></div>
<div class="m2"><p>فروخت یوسف مصری به کمترین ثمنی</p></div></div>
<div class="b" id="bn4"><div class="m1"><p>بیا که رونق این کارخانه کم نشود</p></div>
<div class="m2"><p>به زهد همچو تویی یا به فسق همچو منی</p></div></div>
<div class="b" id="bn5"><div class="m1"><p>ز تندباد حوادث نمی‌توان دیدن</p></div>
<div class="m2"><p>در این چمن که گلی بوده است یا سمنی</p></div></div>
<div class="b" id="bn6"><div class="m1"><p>ببین در آینه جام نقش بندی غیب</p></div>
<div class="m2"><p>که کس به یاد ندارد چنین عجب زمنی</p></div></div>
<div class="b" id="bn7"><div class="m1"><p>از این سموم که بر طرف بوستان بگذشت</p></div>
<div class="m2"><p>عجب که بوی گلی هست و رنگ نسترنی</p></div></div>
<div class="b" id="bn8"><div class="m1"><p>به صبر کوش تو ای دل که حق رها نکند</p></div>
<div class="m2"><p>چنین عزیز نگینی به دست اهرمنی</p></div></div>
<div class="b" id="bn9"><div class="m1"><p>مِزاجِ دَهْرْ تَبَهْ شد در این بلا حافظ</p></div>
<div class="m2"><p>کجاست فکر حکیمی و رای برهمنی</p></div></div>