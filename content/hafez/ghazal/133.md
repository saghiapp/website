---
title: >-
    غزل شمارهٔ ۲۱۸
---
# غزل شمارهٔ ۲۱۸

<div class="b" id="bn1"><div class="m1"><p>در ازل هر کو به فیضِ دولت ارزانی بُوَد</p></div>
<div class="m2"><p>تا ابد جامِ مرادش همدمِ جانی بُوَد</p></div></div>
<div class="b" id="bn2"><div class="m1"><p>من همان ساعت که از مِی خواستم شد توبه کار</p></div>
<div class="m2"><p>گفتم این شاخ ار دهد باری، پشیمانی بُوَد</p></div></div>
<div class="b" id="bn3"><div class="m1"><p>خود گرفتم کَافکَنَم سجاده چون سوسن به دوش</p></div>
<div class="m2"><p>همچو گُل بر خِرقه رنگِ مِی مسلمانی بُوَد</p></div></div>
<div class="b" id="bn4"><div class="m1"><p>بی چراغِ جام در خلوت نمی‌یارم نشست</p></div>
<div class="m2"><p>زان که کُنجِ اهلِ دل باید که نورانی بُوَد</p></div></div>
<div class="b" id="bn5"><div class="m1"><p>همتِ عالی طلب جامِ مُرَصَّع گو مباش</p></div>
<div class="m2"><p>رند را آبِ عِنَب یاقوتِ رُمّانی بُوَد</p></div></div>
<div class="b" id="bn6"><div class="m1"><p>گر چه بی‌سامان نماید کارِ ما، سهلش مبین</p></div>
<div class="m2"><p>کاندر این کشور گدایی، رَشکِ سلطانی بُوَد</p></div></div>
<div class="b" id="bn7"><div class="m1"><p>نیک نامی خواهی ای دل با بَدان صحبت مدار</p></div>
<div class="m2"><p>خودپسندی جانِ من بُرهانِ نادانی بُوَد</p></div></div>
<div class="b" id="bn8"><div class="m1"><p>مجلسِ اُنس و بهار و بحثِ شعر اندر میان</p></div>
<div class="m2"><p>نَستَدَن جامِ مِی از جانان گران جانی بُوَد</p></div></div>
<div class="b" id="bn9"><div class="m1"><p>دی عزیزی گفت حافظ می‌خورد پنهان شراب</p></div>
<div class="m2"><p>ای عزیزِ من! نه عیب آن بِه که پنهانی بود؟</p></div></div>