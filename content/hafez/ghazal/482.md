---
title: >-
    غزل شمارهٔ ۸۷
---
# غزل شمارهٔ ۸۷

<div class="b" id="bn1"><div class="m1"><p>حُسنت به اتفاقِ مَلاحت جهان گرفت</p></div>
<div class="m2"><p>آری به اتفاق، جهان می‌توان گرفت</p></div></div>
<div class="b" id="bn2"><div class="m1"><p>افشایِ رازِ خلوتیان خواست کرد شمع</p></div>
<div class="m2"><p>شکر خدا که سِرِّ دلش در زبان گرفت</p></div></div>
<div class="b" id="bn3"><div class="m1"><p>زین آتشِ نهفته که در سینهٔ من است</p></div>
<div class="m2"><p>خورشید شعله‌ایست که در آسمان گرفت</p></div></div>
<div class="b" id="bn4"><div class="m1"><p>می‌خواست گل که دم زند از رنگ و بویِ دوست</p></div>
<div class="m2"><p>از غیرتِ صبا نفسش در دهان گرفت</p></div></div>
<div class="b" id="bn5"><div class="m1"><p>آسوده بر کنار چو پرگار می‌شدم</p></div>
<div class="m2"><p>دوران چو نقطه عاقبتم در میان گرفت</p></div></div>
<div class="b" id="bn6"><div class="m1"><p>آن روز شوق ِ ساغر ِِ می خرمنم بسوخت</p></div>
<div class="m2"><p>کاتش ز عکسِ عارضِ ساقی در آن گرفت</p></div></div>
<div class="b" id="bn7"><div class="m1"><p>خواهم شدن به کویِ مُغان آستین فشان</p></div>
<div class="m2"><p>زین فتنه‌ها که دامنِ آخرزمان گرفت</p></div></div>
<div class="b" id="bn8"><div class="m1"><p>می خور که هر که آخرِ کار جهان بدید</p></div>
<div class="m2"><p>از غم سبک برآمد و رَطلِ گران گرفت</p></div></div>
<div class="b" id="bn9"><div class="m1"><p>بر برگِ گل به خونِ شقایق نوشته‌اند</p></div>
<div class="m2"><p>کان کس که پخته شد میِ چون ارغوان گرفت</p></div></div>
<div class="b" id="bn10"><div class="m1"><p>حافظ چو آبِ لطف ز نظمِ تو می‌چکد</p></div>
<div class="m2"><p>حاسد چگونه نکته تواند بر آن گرفت</p></div></div>