---
title: >-
    غزل شمارهٔ ۱۷
---
# غزل شمارهٔ ۱۷

<div class="b" id="bn1"><div class="m1"><p>سینه از آتش دل، در غم جانانه بسوخت</p></div>
<div class="m2"><p>آتشی بود در این خانه، که کاشانه بسوخت</p></div></div>
<div class="b" id="bn2"><div class="m1"><p>تنم از واسطهٔ دوری دلبر بگداخت</p></div>
<div class="m2"><p>جانم از آتشِ مهرِ رخِ جانانه بسوخت</p></div></div>
<div class="b" id="bn3"><div class="m1"><p>سوز دل بین که ز بس آتش اشکم، دل شمع</p></div>
<div class="m2"><p>دوش بر من ز سر مِهر، چو پروانه بسوخت</p></div></div>
<div class="b" id="bn4"><div class="m1"><p>آشنایی نه غریب است، که دلسوز من است</p></div>
<div class="m2"><p>چون من از خویش برفتم، دل بیگانه بسوخت</p></div></div>
<div class="b" id="bn5"><div class="m1"><p>خرقهٔ زهدِ مرا، آب خرابات ببرد</p></div>
<div class="m2"><p>خانهٔ عقلِ مرا، آتش میخانه بسوخت</p></div></div>
<div class="b" id="bn6"><div class="m1"><p>چون پیاله دلم از توبه که کردم بشکست</p></div>
<div class="m2"><p>همچو لاله، جگرم بی می و خُمخانه بسوخت</p></div></div>
<div class="b" id="bn7"><div class="m1"><p>ماجرا کم کن و بازآ که مرا مردم چشم</p></div>
<div class="m2"><p>خرقه از سر به درآورد و به شکرانه بسوخت</p></div></div>
<div class="b" id="bn8"><div class="m1"><p>ترک افسانه بگو حافظ و می نوش دمی</p></div>
<div class="m2"><p>که نَخُفتیم شب و شمع به افسانه بسوخت</p></div></div>