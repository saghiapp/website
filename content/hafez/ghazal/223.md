---
title: >-
    غزل شمارهٔ ۳
---
# غزل شمارهٔ ۳

<div class="b" id="bn1"><div class="m1"><p>اگر آن تُرک شیرازی به دست آرد دل ما را</p></div>
<div class="m2"><p>به خال هِندویَش بخشم سمرقند و بخارا را</p></div></div>
<div class="b" id="bn2"><div class="m1"><p>بده ساقی مِیِ باقی که در جنت نخواهی یافت</p></div>
<div class="m2"><p>کنار آب رُکن آباد و گُلگَشت مُصَّلا را</p></div></div>
<div class="b" id="bn3"><div class="m1"><p>فَغان کاین لولیانِ شوخِ شیرین‌کار شهرآشوب</p></div>
<div class="m2"><p>چنان بردند صبر از دل که تُرکان خوان یغما را</p></div></div>
<div class="b" id="bn4"><div class="m1"><p>ز عشق ناتمام ما جمال یار مُستَغنی است</p></div>
<div class="m2"><p>به آب و رنگ و خال و خط چه حاجت روی زیبا را؟</p></div></div>
<div class="b" id="bn5"><div class="m1"><p>من از آن حسن روزافزون که یوسف داشت دانستم</p></div>
<div class="m2"><p>که عشق از پردهٔ عصمت برون آرد زلیخا را</p></div></div>
<div class="b" id="bn6"><div class="m1"><p>اگر دشنام فرمایی و گر نفرین، دعا گویم</p></div>
<div class="m2"><p>جواب تلخ می‌زیبد، لب لعل شکرخا را</p></div></div>
<div class="b" id="bn7"><div class="m1"><p>نصیحت گوش کن جانا که از جان دوست‌تر دارند</p></div>
<div class="m2"><p>جوانان سعادتمند پند پیر دانا را</p></div></div>
<div class="b" id="bn8"><div class="m1"><p>حدیث از مطرب و مِی گو و راز دَهر کمتر جو</p></div>
<div class="m2"><p>که کس نگشود و نگشاید به حکمت این معما را</p></div></div>
<div class="b" id="bn9"><div class="m1"><p>غزل گفتی و دُر سفتی، بیا و خوش بخوان حافظ</p></div>
<div class="m2"><p>که بر نظم تو افشاند فلک عِقد ثریا را</p></div></div>