---
title: >-
    غزل شمارهٔ ۳۲
---
# غزل شمارهٔ ۳۲

<div class="b" id="bn1"><div class="m1"><p>خدا چو صورتِ ابرویِ دلگشای تو بست</p></div>
<div class="m2"><p>گشادِ کارِ من اندر کرشمه‌های تو بست</p></div></div>
<div class="b" id="bn2"><div class="m1"><p>مرا و سرو چمن را به خاک راه نشاند</p></div>
<div class="m2"><p>زمانه تا قَصَبِ نرگس قبای تو بست</p></div></div>
<div class="b" id="bn3"><div class="m1"><p>ز کار ما و دل غنچه صد گره بگشود</p></div>
<div class="m2"><p>نسیم گل چو دل اندر پی هوای تو بست</p></div></div>
<div class="b" id="bn4"><div class="m1"><p>مرا به بندِ تو دوران چرخ راضی کرد</p></div>
<div class="m2"><p>ولی چه سود که سررشته در رضای تو بست</p></div></div>
<div class="b" id="bn5"><div class="m1"><p>چو نافه بر دلِ مسکینِ من گره مفکن</p></div>
<div class="m2"><p>که عهد با سرِ زلفِ گره گشای تو بست</p></div></div>
<div class="b" id="bn6"><div class="m1"><p>تو خود وصالِ دگر بودی ای نسیم وصال</p></div>
<div class="m2"><p>خطا نگر، که دل امید در وفای تو بست</p></div></div>
<div class="b" id="bn7"><div class="m1"><p>ز دستِ جورِ تو گفتم ز شهر خواهم رفت</p></div>
<div class="m2"><p>به خنده گفت که حافظ برو که پای تو بست</p></div></div>