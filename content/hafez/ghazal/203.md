---
title: >-
    غزل شمارهٔ ۲۸۱
---
# غزل شمارهٔ ۲۸۱

<div class="b" id="bn1"><div class="m1"><p>یا رب این نوگُلِ خندان که سپردی به مَنَش</p></div>
<div class="m2"><p>می‌سپارم به تو از چشمِ حسودِ چَمَنَش</p></div></div>
<div class="b" id="bn2"><div class="m1"><p>گر چه از کویِ وفا گشت به صد مرحله دور</p></div>
<div class="m2"><p>دور باد آفتِ دورِ فلک از جان و تَنَش</p></div></div>
<div class="b" id="bn3"><div class="m1"><p>گر به سرمنزل سِلمی رَسی ای بادِ صبا</p></div>
<div class="m2"><p>چشم دارم که سلامی برسانی ز مَنَش</p></div></div>
<div class="b" id="bn4"><div class="m1"><p>به ادب نافه گشایی کن از آن زلفِ سیاه</p></div>
<div class="m2"><p>جای دل‌های عزیز است به هم بر مَزَنَش</p></div></div>
<div class="b" id="bn5"><div class="m1"><p>گو دلم حقِّ وفا با خط و خالت دارد</p></div>
<div class="m2"><p>محترم دار در آن طُرِّهٔ عَنبرشِکَنَش</p></div></div>
<div class="b" id="bn6"><div class="m1"><p>در مقامی که به یادِ لبِ او مِی نوشند</p></div>
<div class="m2"><p>سِفله آن مست، که باشد خبر از خویشتنش</p></div></div>
<div class="b" id="bn7"><div class="m1"><p>عِرض و مال از درِ میخانه نشاید اندوخت</p></div>
<div class="m2"><p>هر که این آب خورَد رَخْت به دریا فِکَنَش</p></div></div>
<div class="b" id="bn8"><div class="m1"><p>هر که ترسد ز ملال اندُهِ عشقش نه حلال</p></div>
<div class="m2"><p>سَرِ ما و قدمش یا لبِ ما و دهنش</p></div></div>
<div class="b" id="bn9"><div class="m1"><p>شعرِ حافظ همه بیتُ الْغَزَلِ معرفت است</p></div>
<div class="m2"><p>آفرین بر نَفَسِ دلکَش و لطفِ سخنش</p></div></div>