---
title: >-
    غزل شمارهٔ ۱۲۵
---
# غزل شمارهٔ ۱۲۵

<div class="b" id="bn1"><div class="m1"><p>شاهد آن نیست که موییّ و میانی دارد</p></div>
<div class="m2"><p>بندهٔ طلعتِ آن باش که آنی دارد</p></div></div>
<div class="b" id="bn2"><div class="m1"><p>شیوهٔ حور و پری گر چه لطیف است ولی</p></div>
<div class="m2"><p>خوبی آن است و لطافت که فُلانی دارد</p></div></div>
<div class="b" id="bn3"><div class="m1"><p>چشمهٔ چشمِ مرا ای گلِ خندان دریاب</p></div>
<div class="m2"><p>که به امّیدِ تو خوش آبِ روانی دارد</p></div></div>
<div class="b" id="bn4"><div class="m1"><p>گوی خوبی که بَرَد از تو؟ که خورشید آن جا</p></div>
<div class="m2"><p>نه سواریست که در دست عِنانی دارد</p></div></div>
<div class="b" id="bn5"><div class="m1"><p>دل نشان شد سخنم تا تو قبولش کردی</p></div>
<div class="m2"><p>آری آری سخنِ عشق نشانی دارد</p></div></div>
<div class="b" id="bn6"><div class="m1"><p>خَمِ ابرویِ تو در صنعتِ تیراندازی</p></div>
<div class="m2"><p>بُرده از دستِ هر آن کس که کمانی دارد</p></div></div>
<div class="b" id="bn7"><div class="m1"><p>در رَهِ عشق نشد کَس به یقین محرمِ راز</p></div>
<div class="m2"><p>هر کسی بر حَسَبِ فکر، گُمانی دارد</p></div></div>
<div class="b" id="bn8"><div class="m1"><p>با خرابات نشینان ز کَرامات مَلاف</p></div>
<div class="m2"><p>هر سخن وقتی و هر نکته مکانی دارد</p></div></div>
<div class="b" id="bn9"><div class="m1"><p>مرغِ زیرک نزند در چمنش پرده سرای</p></div>
<div class="m2"><p>هر بهاری که به دنباله خزانی دارد</p></div></div>
<div class="b" id="bn10"><div class="m1"><p>مدعی گو لُغَز و نکته به حافظ مفروش</p></div>
<div class="m2"><p>کِلکِ ما نیز زبانی و بیانی دارد</p></div></div>