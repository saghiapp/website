---
title: >-
    غزل شمارهٔ ۵۵
---
# غزل شمارهٔ ۵۵

<div class="b" id="bn1"><div class="m1"><p>خَمِ زلفِ تو دامِ کفر و دین است</p></div>
<div class="m2"><p>ز کارستانِ او یک شمه این است</p></div></div>
<div class="b" id="bn2"><div class="m1"><p>جمالت مُعجِزِ حُسن است لیکن</p></div>
<div class="m2"><p>حدیثِ غمزه‌ات سحرِ مبین است</p></div></div>
<div class="b" id="bn3"><div class="m1"><p>ز چشمِ شوخِ تو جان کی توان برد؟</p></div>
<div class="m2"><p>که دایم با کمان اندر کمین است</p></div></div>
<div class="b" id="bn4"><div class="m1"><p>بر آن چشمِ سیه صد آفرین باد</p></div>
<div class="m2"><p>که در عاشق کُشی سِحرآفرین است</p></div></div>
<div class="b" id="bn5"><div class="m1"><p>عجب عِلمیست عِلم هیئت عشق</p></div>
<div class="m2"><p>که چرخِ هشتمش، هفتم زمین است</p></div></div>
<div class="b" id="bn6"><div class="m1"><p>تو پنداری که بدگو رفت و جان برد؟</p></div>
<div class="m2"><p>حسابش با کرام الکاتبین است</p></div></div>
<div class="b" id="bn7"><div class="m1"><p>مشو حافظ ز کیدِ زلفش ایمن</p></div>
<div class="m2"><p>که دل برد و کنون دربندِ دین است</p></div></div>