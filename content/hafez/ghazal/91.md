---
title: >-
    غزل شمارهٔ ۱۸۰
---
# غزل شمارهٔ ۱۸۰

<div class="b" id="bn1"><div class="m1"><p>ای پستهٔ تو خنده زده بر حدیثِ قند</p></div>
<div class="m2"><p>مشتاقم از برای خدا یک شِکَر بخند</p></div></div>
<div class="b" id="bn2"><div class="m1"><p>طوبی ز قامتِ تو نیارد که دَم زند</p></div>
<div class="m2"><p>زین قصه بگذرم که سخن می‌شود بلند</p></div></div>
<div class="b" id="bn3"><div class="m1"><p>خواهی که برنخیزدت از دیده رودِ خون</p></div>
<div class="m2"><p>دل در وفایِ صحبتِ رودِ کَسان مَبَند</p></div></div>
<div class="b" id="bn4"><div class="m1"><p>گر جلوه می‌نمایی و گر طعنه می‌زنی</p></div>
<div class="m2"><p>ما نیستیم معتقدِ شیخ خودپسند</p></div></div>
<div class="b" id="bn5"><div class="m1"><p>ز آشفتگی حالِ من آگاه کِی شود؟</p></div>
<div class="m2"><p>آن را که دل نگشت گرفتارِ این کمند</p></div></div>
<div class="b" id="bn6"><div class="m1"><p>بازار شوق گرم شد آن سروْقد کجاست؟</p></div>
<div class="m2"><p>تا جانِ خود بر آتش رویش کنم سپند</p></div></div>
<div class="b" id="bn7"><div class="m1"><p>جایی که یارِ ما به شِکَرخنده دَم زند</p></div>
<div class="m2"><p>ای پسته کیستی تو، خدا را به خود مخند</p></div></div>
<div class="b" id="bn8"><div class="m1"><p>حافظ چو تَرکِ غمزهٔ تُرکان نمی‌کنی</p></div>
<div class="m2"><p>دانی کجاست جای تو؟ خوارزم یا خجند</p></div></div>