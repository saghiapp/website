---
title: >-
    غزل شمارهٔ ۴۶۷
---
# غزل شمارهٔ ۴۶۷

<div class="b" id="bn1"><div class="m1"><p>زان می عشق کز او پخته شود هر خامی</p></div>
<div class="m2"><p>گر چه ماه رمضان است بیاور جامی</p></div></div>
<div class="b" id="bn2"><div class="m1"><p>روزها رفت که دست من مسکین نگرفت</p></div>
<div class="m2"><p>زلف شمشادقدی ساعد سیم اندامی</p></div></div>
<div class="b" id="bn3"><div class="m1"><p>روزه هر چند که مهمان عزیز است ای دل</p></div>
<div class="m2"><p>صحبتش موهبتی دان و شدن انعامی</p></div></div>
<div class="b" id="bn4"><div class="m1"><p>مرغ زیرک به در خانقه اکنون نپرد</p></div>
<div class="m2"><p>که نهاده‌ست به هر مجلس وعظی دامی</p></div></div>
<div class="b" id="bn5"><div class="m1"><p>گله از زاهد بدخو نکنم رسم این است</p></div>
<div class="m2"><p>که چو صبحی بدمد در پی اش افتد شامی</p></div></div>
<div class="b" id="bn6"><div class="m1"><p>یار من چون بخرامد به تماشای چمن</p></div>
<div class="m2"><p>برسانش ز من ای پیک صبا پیغامی</p></div></div>
<div class="b" id="bn7"><div class="m1"><p>آن حریفی که شب و روز می صاف کشد</p></div>
<div class="m2"><p>بود آیا که کند یاد ز دردآشامی</p></div></div>
<div class="b" id="bn8"><div class="m1"><p>حافظا گر ندهد داد دلت آصف عهد</p></div>
<div class="m2"><p>کام دشوار به دست آوری از خودکامی</p></div></div>