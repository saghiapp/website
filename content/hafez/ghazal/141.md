---
title: >-
    غزل شمارهٔ ۲۲۵
---
# غزل شمارهٔ ۲۲۵

<div class="b" id="bn1"><div class="m1"><p>ساقی حدیثِ سرو و گل و لاله می‌رود</p></div>
<div class="m2"><p>وین بحث با ثَلاثِهٔ غَسّاله می‌رود</p></div></div>
<div class="b" id="bn2"><div class="m1"><p>مِی ده که نوعروسِ چمن حَدِّ حُسن یافت</p></div>
<div class="m2"><p>کار این زمان ز صنعتِ دَلّالِه می‌رود</p></div></div>
<div class="b" id="bn3"><div class="m1"><p>شِکَّرشِکن شَوَند همه طوطیانِ هند</p></div>
<div class="m2"><p>زین قندِ پارسی که به بَنگاله می‌رود</p></div></div>
<div class="b" id="bn4"><div class="m1"><p>طِیِّ مکان ببین و زمان در سلوکِ شعر</p></div>
<div class="m2"><p>کاین طفل یک شبه رَهِ یک ساله می‌رود</p></div></div>
<div class="b" id="bn5"><div class="m1"><p>آن چشمِ جادوانهٔ عابدفریب بین</p></div>
<div class="m2"><p>کش کاروانِ سِحْر ز دنباله می‌رود</p></div></div>
<div class="b" id="bn6"><div class="m1"><p>از رَه مَرو به عشوهٔ دنیا که این عجوز</p></div>
<div class="m2"><p>مکّاره می‌نشیند و مُحتاله می‌رود</p></div></div>
<div class="b" id="bn7"><div class="m1"><p>بادِ بهار می‌وزد از گُلْسِتانِ شاه</p></div>
<div class="m2"><p>وز ژاله باده در قدحِ لاله می‌رود</p></div></div>
<div class="b" id="bn8"><div class="m1"><p>حافظ ز شوقِ مجلس سلطان غیاثِ دین</p></div>
<div class="m2"><p>غافل مشو که کارِ تو از ناله می‌رود</p></div></div>