---
title: >-
    غزل شمارهٔ ۲۹۹
---
# غزل شمارهٔ ۲۹۹

<div class="b" id="bn1"><div class="m1"><p>اگر شراب خوری جُرعه‌ای فِشان بر خاک</p></div>
<div class="m2"><p>از آن گناه که نَفعی رسد به غیر چه باک؟</p></div></div>
<div class="b" id="bn2"><div class="m1"><p>برو به هر چه تو داری بخور، دریغ مخور</p></div>
<div class="m2"><p>که بی‌دریغ زَنَد روزگار تیغِ هَلاک</p></div></div>
<div class="b" id="bn3"><div class="m1"><p>به خاکِ پایِ تو ای سروِ نازپرورِ من</p></div>
<div class="m2"><p>که روزِ واقعه پا وا مَگیرم از سرِ خاک</p></div></div>
<div class="b" id="bn4"><div class="m1"><p>چه دوزخی، چه بهشتی، چه آدمی، چه پَری</p></div>
<div class="m2"><p>به مذهبِ همه کفرِ طریقت است اِمساک</p></div></div>
<div class="b" id="bn5"><div class="m1"><p>مهندسِ فَلَکی راهِ دِیرِ شش جهتی</p></div>
<div class="m2"><p>چُنان بِبَست که رَه نیست زیرِ دیرِ مُغاک</p></div></div>
<div class="b" id="bn6"><div class="m1"><p>فریبِ دخترِ رَز طُرفِه می‌زند رَهِ عقل</p></div>
<div class="m2"><p>مباد تا به قیامت خراب طارَمِ تاک</p></div></div>
<div class="b" id="bn7"><div class="m1"><p>به راهِ میکده حافظ خوش از جهان رفتی</p></div>
<div class="m2"><p>دعایِ اهلِ دلت باد مونسِ دلِ پاک</p></div></div>