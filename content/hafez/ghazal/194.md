---
title: >-
    غزل شمارهٔ ۲۷۳
---
# غزل شمارهٔ ۲۷۳

<div class="b" id="bn1"><div class="m1"><p>اگر رفیقِ شفیقی درست پیمان باش</p></div>
<div class="m2"><p>حریفِ خانه و گرمابه و گلستان باش</p></div></div>
<div class="b" id="bn2"><div class="m1"><p>شِکَنجِ زلفِ پریشان به دستِ باد مده</p></div>
<div class="m2"><p>مگو که خاطرِ عُشّاق، گو پریشان باش</p></div></div>
<div class="b" id="bn3"><div class="m1"><p>گَرَت هواست که با خِضْر همنشین باشی</p></div>
<div class="m2"><p>نهان ز چشمِ سِکَندَر چو آبِ حیوان باش</p></div></div>
<div class="b" id="bn4"><div class="m1"><p>زبورِ عشق نوازی نه کارِ هر مرغیست</p></div>
<div class="m2"><p>بیا و نوگُلِ این بلبلِ غزل خوان باش</p></div></div>
<div class="b" id="bn5"><div class="m1"><p>طریقِ خدمت و آیینِ بندگی کردن</p></div>
<div class="m2"><p>خدای را که رها کن به ما و سلطان باش</p></div></div>
<div class="b" id="bn6"><div class="m1"><p>دگر به صیدِ حرم تیغ برمکش، زنهار</p></div>
<div class="m2"><p>وز آن که با دلِ ما کرده‌ای پشیمان باش</p></div></div>
<div class="b" id="bn7"><div class="m1"><p>تو شمعِ انجمنی یکزبان و یکدل شو</p></div>
<div class="m2"><p>خیال و کوشش پروانه بین و خندان باش</p></div></div>
<div class="b" id="bn8"><div class="m1"><p>کمالِ دلبری و حُسن در نظربازیست</p></div>
<div class="m2"><p>به شیوهٔ نظر از نادرانِ دوران باش</p></div></div>
<div class="b" id="bn9"><div class="m1"><p>خموش حافظ و از جورِ یار ناله مکن</p></div>
<div class="m2"><p>تو را که گفت؟ که در رویِ خوب، حیران باش</p></div></div>