---
title: >-
    غزل شمارهٔ ۲۵۵
---
# غزل شمارهٔ ۲۵۵

<div class="b" id="bn1"><div class="m1"><p>یوسفِ گُم گشته بازآید به کنعان، غم مَخُور</p></div>
<div class="m2"><p>کلبهٔ احزان شَوَد روزی گلستان، غم مخور</p></div></div>
<div class="b" id="bn2"><div class="m1"><p>ای دل غمدیده، حالت بِه شود، دل بَد مکن</p></div>
<div class="m2"><p>وین سرِ شوریده باز آید به سامان غم مخور</p></div></div>
<div class="b" id="bn3"><div class="m1"><p>گر بهارِ عمر باشد باز بر تختِ چمن</p></div>
<div class="m2"><p>چتر گل در سر کَشی، ای مرغِ خوشخوان غم مخور</p></div></div>
<div class="b" id="bn4"><div class="m1"><p>دورِ گردون گر دو روزی بر مرادِ ما نرفت</p></div>
<div class="m2"><p>دائماً یکسان نباشد حالِ دوران غم مخور</p></div></div>
<div class="b" id="bn5"><div class="m1"><p>هان مَشو نومید چون واقِف نِه‌ای از سِرِّ غیب</p></div>
<div class="m2"><p>باشد اندر پرده بازیهایِ پنهان غم مخور</p></div></div>
<div class="b" id="bn6"><div class="m1"><p>ای دل اَر سیلِ فنا بنیادِ هستی بَر کَنَد</p></div>
<div class="m2"><p>چون تو را نوح است کشتیبان، ز طوفان غم مخور</p></div></div>
<div class="b" id="bn7"><div class="m1"><p>در بیابان گر به شوقِ کعبه خواهی زد قدم</p></div>
<div class="m2"><p>سرزنشها گر کُنَد خارِ مُغیلان غم مخور</p></div></div>
<div class="b" id="bn8"><div class="m1"><p>گر چه منزل بس خطرناک است و مقصد بس بعید</p></div>
<div class="m2"><p>هیچ راهی نیست، کان را نیست پایان، غم مخور</p></div></div>
<div class="b" id="bn9"><div class="m1"><p>حال ما در فِرقت جانان و اِبرامِ رقیب</p></div>
<div class="m2"><p>جمله می‌داند خدایِ حالْ گردان غم مخور</p></div></div>
<div class="b" id="bn10"><div class="m1"><p>حافظا در کُنجِ فقر و خلوتِ شبهایِ تار</p></div>
<div class="m2"><p>تا بُوَد وِردَت دعا و درسِ قرآن غم مخور</p></div></div>