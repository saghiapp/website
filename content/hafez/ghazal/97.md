---
title: >-
    غزل شمارهٔ ۱۸۶
---
# غزل شمارهٔ ۱۸۶

<div class="b" id="bn1"><div class="m1"><p>گر مِی فروش حاجتِ رندان روا کند</p></div>
<div class="m2"><p>ایزد گنه ببخشد و دفعِ بلا کند</p></div></div>
<div class="b" id="bn2"><div class="m1"><p>ساقی به جامِ عدل بده باده تا گدا</p></div>
<div class="m2"><p>غیرت نیاوَرَد که جهان پُر بلا کند</p></div></div>
<div class="b" id="bn3"><div class="m1"><p>حقّا کز این غَمان برسد مژدهٔ امان</p></div>
<div class="m2"><p>گر سالِکی به عهدِ امانت وفا کند</p></div></div>
<div class="b" id="bn4"><div class="m1"><p>گر رنج پیش آید و گر راحت ای حکیم</p></div>
<div class="m2"><p>نسبت مَکُن به غیر که این‌ها خدا کند</p></div></div>
<div class="b" id="bn5"><div class="m1"><p>در کارخانه‌ای که رَهِ عقل و فضل نیست</p></div>
<div class="m2"><p>فهمِ ضعیف رایِ فضولی چرا کند؟</p></div></div>
<div class="b" id="bn6"><div class="m1"><p>مطرب بساز پرده که کس بی اجل نمرد</p></div>
<div class="m2"><p>وان کو نه این ترانه سُراید خطا کند</p></div></div>
<div class="b" id="bn7"><div class="m1"><p>ما را که دردِ عشق و بلای خُمار کُشت</p></div>
<div class="m2"><p>یا وصلِ دوست یا میِ صافی دوا کند</p></div></div>
<div class="b" id="bn8"><div class="m1"><p>جان رفت در سرِ می و حافظ به عشق سوخت</p></div>
<div class="m2"><p>عیسی دَمی کجاست که احیایِ ما کند؟</p></div></div>