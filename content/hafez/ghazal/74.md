---
title: >-
    غزل شمارهٔ ۱۶۵
---
# غزل شمارهٔ ۱۶۵

<div class="b" id="bn1"><div class="m1"><p>مرا مِهر سیَه چشمان ز سر بیرون نخواهد شد</p></div>
<div class="m2"><p>قضای آسمان است این و دیگرگون نخواهد شد</p></div></div>
<div class="b" id="bn2"><div class="m1"><p>رقیب آزارها فرمود و جایِ آشتی نگذاشت</p></div>
<div class="m2"><p>مگر آهِ سحرخیزان سویِ گردون نخواهد شد؟</p></div></div>
<div class="b" id="bn3"><div class="m1"><p>مرا روزِ ازل کاری به جز رندی نفرمودند</p></div>
<div class="m2"><p>هر آن قسمت که آن جا رفت از آن افزون نخواهد شد</p></div></div>
<div class="b" id="bn4"><div class="m1"><p>خدا را محتسب ما را به فریادِ دف و نی بخش</p></div>
<div class="m2"><p>که سازِ شرع از این افسانه بی‌قانون نخواهد شد</p></div></div>
<div class="b" id="bn5"><div class="m1"><p>مجالِ من همین باشد که پنهان عشقِ او ورزم</p></div>
<div class="m2"><p>کنار و بوس و آغوشش چه گویم چون نخواهد شد</p></div></div>
<div class="b" id="bn6"><div class="m1"><p>شرابِ لعل و جایِ امن و یارِ مهربان ساقی</p></div>
<div class="m2"><p>دلا کی بِه شود کارت اگر اکنون نخواهد شد</p></div></div>
<div class="b" id="bn7"><div class="m1"><p>مشوی ای دیده نقشِ غم ز لوحِ سینهٔ حافظ</p></div>
<div class="m2"><p>که زخمِ تیغِ دلدار است و رنگِ خون نخواهد شد</p></div></div>