---
title: >-
    غزل شمارهٔ ۳۴۲
---
# غزل شمارهٔ ۳۴۲

<div class="b" id="bn1"><div class="m1"><p>حجابِ چهرهٔ جان می‌شود غبارِ تنم</p></div>
<div class="m2"><p>خوشا دَمی که از آن چهره پرده برفکنم</p></div></div>
<div class="b" id="bn2"><div class="m1"><p>چُنین قفس نه سزایِ چو من خوش اَلحانیست</p></div>
<div class="m2"><p>رَوَم به گلشنِ رضوان، که مرغِ آن چمنم</p></div></div>
<div class="b" id="bn3"><div class="m1"><p>عیان نشد که چرا آمدم، کجا رفتم</p></div>
<div class="m2"><p>دریغ و درد که غافل ز کارِ خویشتنم</p></div></div>
<div class="b" id="bn4"><div class="m1"><p>چگونه طوف کنم در فضایِ عالمِ قدس؟</p></div>
<div class="m2"><p>که در سراچهٔ ترکیب، تخته بندِ تنم</p></div></div>
<div class="b" id="bn5"><div class="m1"><p>اگر ز خونِ دلم بویِ شوق می‌آید</p></div>
<div class="m2"><p>عجب مدار که هم دردِ نافهٔ خُتَنَم</p></div></div>
<div class="b" id="bn6"><div class="m1"><p>طرازِ پیرهنِ زَرکشم مبین چون شمع</p></div>
<div class="m2"><p>که سوزهاست نهانی درونِ پیرهنم</p></div></div>
<div class="b" id="bn7"><div class="m1"><p>بیا و هستیِ حافظ ز پیشِ او بردار</p></div>
<div class="m2"><p>که با وجودِ تو کَس نَشنَوَد ز من که منم</p></div></div>