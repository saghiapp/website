---
title: >-
    غزل شمارهٔ ۱۵۷
---
# غزل شمارهٔ ۱۵۷

<div class="b" id="bn1"><div class="m1"><p>هر که را با خطِ سبزت سرِ سودا باشد</p></div>
<div class="m2"><p>پای از این دایره بیرون نَنِهَد تا باشد</p></div></div>
<div class="b" id="bn2"><div class="m1"><p>من چو از خاکِ لحد لاله صفت برخیزم</p></div>
<div class="m2"><p>داغِ سودای توام سِرِّ سُویدا باشد</p></div></div>
<div class="b" id="bn3"><div class="m1"><p>تو خود ای گوهرِ یک دانه کجایی آخِر</p></div>
<div class="m2"><p>کز غمت دیدهٔ مردم همه دریا باشد</p></div></div>
<div class="b" id="bn4"><div class="m1"><p>از بُنِ هر مژه‌ام آب روان است بیا</p></div>
<div class="m2"><p>اگرت میلِ لبِ جوی و تماشا باشد</p></div></div>
<div class="b" id="bn5"><div class="m1"><p>چون گل و مِی دمی از پرده برون آی و درآ</p></div>
<div class="m2"><p>که دگرباره ملاقات نه پیدا باشد</p></div></div>
<div class="b" id="bn6"><div class="m1"><p>ظِلِّ مَمدودِ خَمِ زلفِ توام بر سر باد</p></div>
<div class="m2"><p>کاندر این سایه قرارِ دلِ شیدا باشد</p></div></div>
<div class="b" id="bn7"><div class="m1"><p>چشمت از ناز به حافظ نکند میل آری</p></div>
<div class="m2"><p>سرگرانی صفتِ نرگسِ رعنا باشد</p></div></div>