---
title: >-
    غزل شمارهٔ ۲۲۶
---
# غزل شمارهٔ ۲۲۶

<div class="b" id="bn1"><div class="m1"><p>ترسم که اشک در غمِ ما پرده‌در شود</p></div>
<div class="m2"><p>وین رازِ سر به مُهر به عالَم سَمَر شود</p></div></div>
<div class="b" id="bn2"><div class="m1"><p>گویند سنگ لَعل شود در مَقامِ صبر</p></div>
<div class="m2"><p>آری شود، ولیک به خونِ جگر شود</p></div></div>
<div class="b" id="bn3"><div class="m1"><p>خواهم شدن به میکده گریان و دادخواه</p></div>
<div class="m2"><p>کز دستِ غم خلاصِ من آن جا مگر شود</p></div></div>
<div class="b" id="bn4"><div class="m1"><p>از هر کرانه تیرِ دعا کرده‌ام روان</p></div>
<div class="m2"><p>باشد کز آن میانه یکی کارگر شود</p></div></div>
<div class="b" id="bn5"><div class="m1"><p>ای جان حدیثِ ما بَرِ دلدار بازگو</p></div>
<div class="m2"><p>لیکن چنان مگو که صبا را خبر شود</p></div></div>
<div class="b" id="bn6"><div class="m1"><p>از کیمیایِ مِهر تو زر گشت رویِ من</p></div>
<div class="m2"><p>آری به یُمْنِ لطفِ شما خاک زر شود</p></div></div>
<div class="b" id="bn7"><div class="m1"><p>در تنگنایِ حیرتم از نخوت رقیب</p></div>
<div class="m2"><p>یا رب مباد آن که گدا معتبر شود</p></div></div>
<div class="b" id="bn8"><div class="m1"><p>بس نکته غیرِ حُسن بِباید که تا کسی</p></div>
<div class="m2"><p>مقبولِ طبعِ مردم صاحب نظر شود</p></div></div>
<div class="b" id="bn9"><div class="m1"><p>این سرکشی که کنگره کاخِ وصل راست</p></div>
<div class="m2"><p>سرها بر آستانهٔ او خاک در شود</p></div></div>
<div class="b" id="bn10"><div class="m1"><p>حافظ چو نافهٔ سرِ زلفش به دستِ توست</p></div>
<div class="m2"><p>دم درکش ار نه بادِ صبا را خبر شود</p></div></div>