---
title: >-
    غزل شمارهٔ ۴۰۰
---
# غزل شمارهٔ ۴۰۰

<div class="b" id="bn1"><div class="m1"><p>بالابلند عشوه گر نقش باز من</p></div>
<div class="m2"><p>کوتاه کرد قصه زهد دراز من</p></div></div>
<div class="b" id="bn2"><div class="m1"><p>دیدی دلا که آخر پیری و زهد و علم</p></div>
<div class="m2"><p>با من چه کرد دیده معشوقه باز من</p></div></div>
<div class="b" id="bn3"><div class="m1"><p>می‌ترسم از خرابی ایمان که می‌برد</p></div>
<div class="m2"><p>محراب ابروی تو حضور نماز من</p></div></div>
<div class="b" id="bn4"><div class="m1"><p>گفتم به دلق زرق بپوشم نشان عشق</p></div>
<div class="m2"><p>غماز بود اشک و عیان کرد راز من</p></div></div>
<div class="b" id="bn5"><div class="m1"><p>مست است یار و یاد حریفان نمی‌کند</p></div>
<div class="m2"><p>ذکرش به خیر ساقی مسکین نواز من</p></div></div>
<div class="b" id="bn6"><div class="m1"><p>یا رب کی آن صبا بوزد کز نسیم آن</p></div>
<div class="m2"><p>گردد شمامه کرمش کارساز من</p></div></div>
<div class="b" id="bn7"><div class="m1"><p>نقشی بر آب می‌زنم از گریه حالیا</p></div>
<div class="m2"><p>تا کی شود قرین حقیقت مجاز من</p></div></div>
<div class="b" id="bn8"><div class="m1"><p>بر خود چو شمع خنده زنان گریه می‌کنم</p></div>
<div class="m2"><p>تا با تو سنگ دل چه کند سوز و ساز من</p></div></div>
<div class="b" id="bn9"><div class="m1"><p>زاهد چو از نماز تو کاری نمی‌رود</p></div>
<div class="m2"><p>هم مستی شبانه و راز و نیاز من</p></div></div>
<div class="b" id="bn10"><div class="m1"><p>حافظ ز گریه سوخت بگو حالش ای صبا</p></div>
<div class="m2"><p>با شاه دوست پرور دشمن گداز من</p></div></div>