---
title: >-
    غزل شمارهٔ ۹۴
---
# غزل شمارهٔ ۹۴

<div class="b" id="bn1"><div class="m1"><p>زان یارِ دلنوازم شُکریست با شکایت</p></div>
<div class="m2"><p>گر نکته دانِ عشقی بشنو تو این حکایت</p></div></div>
<div class="b" id="bn2"><div class="m1"><p>بی مزد بود و مِنَّت هر خدمتی که کردم</p></div>
<div class="m2"><p>یا رب مباد کس را مخدومِ بی عنایت</p></div></div>
<div class="b" id="bn3"><div class="m1"><p>رندانِ تشنه لب را آبی نمی‌دهد کس</p></div>
<div class="m2"><p>گویی ولی شناسان رفتند از این ولایت</p></div></div>
<div class="b" id="bn4"><div class="m1"><p>در زلفِ چون کمندش ای دل مپیچ کانجا</p></div>
<div class="m2"><p>سرها بریده بینی بی جرم و بی جنایت</p></div></div>
<div class="b" id="bn5"><div class="m1"><p>چشمت به غمزه ما را خون خورد و می‌پسندی</p></div>
<div class="m2"><p>جانا روا نباشد خونریز را حمایت</p></div></div>
<div class="b" id="bn6"><div class="m1"><p>در این شبِ سیاهم گم گشت راهِ مقصود</p></div>
<div class="m2"><p>از گوشه‌ای برون آی ای کوکبِ هدایت</p></div></div>
<div class="b" id="bn7"><div class="m1"><p>از هر طرف که رفتم جز وحشتم نَیَفزود</p></div>
<div class="m2"><p>زِنهار از این بیابان وین راهِ بی‌نهایت</p></div></div>
<div class="b" id="bn8"><div class="m1"><p>ای آفتابِ خوبان می‌جوشد اندرونم</p></div>
<div class="m2"><p>یک ساعتم بِگُنجان در سایهٔ عنایت</p></div></div>
<div class="b" id="bn9"><div class="m1"><p>این راه را نهایت صورت کجا توان بست؟</p></div>
<div class="m2"><p>کِش صد هزار منزل بیش است در بِدایت</p></div></div>
<div class="b" id="bn10"><div class="m1"><p>هر چند بردی آبم، روی از دَرَت نَتابم</p></div>
<div class="m2"><p>جور از حبیب خوشتر کز مُدَّعی رعایت</p></div></div>
<div class="b" id="bn11"><div class="m1"><p>عشقت رِسَد به فریاد ار خود به سانِ حافظ</p></div>
<div class="m2"><p>قرآن ز بَر بخوانی در چاردَه روایت</p></div></div>