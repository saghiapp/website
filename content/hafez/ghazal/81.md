---
title: >-
    غزل شمارهٔ ۱۷۱
---
# غزل شمارهٔ ۱۷۱

<div class="b" id="bn1"><div class="m1"><p>دوش از جنابِ آصف پیکِ بشارت آمد</p></div>
<div class="m2"><p>کز حضرتِ سلیمان عشرت اشارت آمد</p></div></div>
<div class="b" id="bn2"><div class="m1"><p>خاکِ وجود ما را از آبِ دیده گِل کن</p></div>
<div class="m2"><p>ویرانسرایِ دل را گاهِ عمارت آمد</p></div></div>
<div class="b" id="bn3"><div class="m1"><p>این شرحِ بی‌نهایت کز زلفِ یار گفتند</p></div>
<div class="m2"><p>حرفیست از هزاران کاندر عبارت آمد</p></div></div>
<div class="b" id="bn4"><div class="m1"><p>عیبم بپوش زنهار ای خرقهٔ می آلود</p></div>
<div class="m2"><p>کان پاکِ پاکدامن بهرِ زیارت آمد</p></div></div>
<div class="b" id="bn5"><div class="m1"><p>امروز جایِ هر کس پیدا شود ز خوبان</p></div>
<div class="m2"><p>کان ماهِ مجلس افروز اندر صدارت آمد</p></div></div>
<div class="b" id="bn6"><div class="m1"><p>بر تختِ جم که تاجش معراج آسمان است</p></div>
<div class="m2"><p>همت نگر که موری با آن حقارت آمد</p></div></div>
<div class="b" id="bn7"><div class="m1"><p>از چشمِ شوخش ای دل ایمانِ خود نگه دار</p></div>
<div class="m2"><p>کان جادویِ کمانکش بر عزمِ غارت آمد</p></div></div>
<div class="b" id="bn8"><div class="m1"><p>آلوده‌ای تو حافظ فیضی ز شاه درخواه</p></div>
<div class="m2"><p>کان عنصرِ سَماحت بهرِ طهارت آمد</p></div></div>
<div class="b" id="bn9"><div class="m1"><p>دریاست مجلسِ او دَریاب وقت و دُر یاب</p></div>
<div class="m2"><p>هان ای زیان رسیده وقتِ تجارت آمد</p></div></div>