---
title: >-
    غزل شمارهٔ ۴۹۰
---
# غزل شمارهٔ ۴۹۰

<div class="b" id="bn1"><div class="m1"><p>در همه دیر مغان نیست چو من شیدایی</p></div>
<div class="m2"><p>خرقه جایی گرو باده و دفتر جایی</p></div></div>
<div class="b" id="bn2"><div class="m1"><p>دل که آیینه شاهیست غباری دارد</p></div>
<div class="m2"><p>از خدا می‌طلبم صحبت روشن رایی</p></div></div>
<div class="b" id="bn3"><div class="m1"><p>کرده‌ام توبه به دست صنم باده فروش</p></div>
<div class="m2"><p>که دگر می نخورم بی رخ بزم آرایی</p></div></div>
<div class="b" id="bn4"><div class="m1"><p>نرگس ار لاف زد از شیوه چشم تو مرنج</p></div>
<div class="m2"><p>نروند اهل نظر از پی نابینایی</p></div></div>
<div class="b" id="bn5"><div class="m1"><p>شرح این قصه مگر شمع برآرد به زبان</p></div>
<div class="m2"><p>ور نه پروانه ندارد به سخن پروایی</p></div></div>
<div class="b" id="bn6"><div class="m1"><p>جوی‌ها بسته‌ام از دیده به دامان که مگر</p></div>
<div class="m2"><p>در کنارم بنشانند سهی بالایی</p></div></div>
<div class="b" id="bn7"><div class="m1"><p>کشتی باده بیاور که مرا بی رخ دوست</p></div>
<div class="m2"><p>گشت هر گوشه چشم از غم دل دریایی</p></div></div>
<div class="b" id="bn8"><div class="m1"><p>سخن غیر مگو با من معشوقه پرست</p></div>
<div class="m2"><p>کز وی و جام می‌ام نیست به کس پروایی</p></div></div>
<div class="b" id="bn9"><div class="m1"><p>این حدیثم چه خوش آمد که سحرگه می‌گفت</p></div>
<div class="m2"><p>بر در میکده‌ای با دف و نی ترسایی</p></div></div>
<div class="b" id="bn10"><div class="m1"><p>گر مسلمانی از این است که حافظ دارد</p></div>
<div class="m2"><p>آه اگر از پی امروز بود فردایی</p></div></div>