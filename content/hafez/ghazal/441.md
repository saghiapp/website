---
title: >-
    غزل شمارهٔ ۵
---
# غزل شمارهٔ ۵

<div class="b" id="bn1"><div class="m1"><p>دل می‌رود ز دستم صاحب‌دلان خدا را</p></div>
<div class="m2"><p>دردا که راز پنهان خواهد شد آشکارا</p></div></div>
<div class="b" id="bn2"><div class="m1"><p>کشتی‌شکستگانیم ای باد شُرطِه برخیز</p></div>
<div class="m2"><p>باشد که باز بینم دیدار آشنا را</p></div></div>
<div class="b" id="bn3"><div class="m1"><p>ده‌روزه مِهر گردون، افسانه است و افسون</p></div>
<div class="m2"><p>نیکی به جای یاران فرصت شمار یارا</p></div></div>
<div class="b" id="bn4"><div class="m1"><p>در حلقهٔ گل‌ و مُل خوش خواند دوش بلبل</p></div>
<div class="m2"><p>هاتِ الصَّبُوحَ هُبّوا یا ایُّها السُکارا</p></div></div>
<div class="b" id="bn5"><div class="m1"><p>ای صاحب کرامت شکرانهٔ سلامت</p></div>
<div class="m2"><p>روزی تَفَقُّدی کن درویش بی‌نوا را</p></div></div>
<div class="b" id="bn6"><div class="m1"><p>آسایش دو گیتی تفسیر این دو حرف است</p></div>
<div class="m2"><p>با دوستان مروت با دشمنان مدارا</p></div></div>
<div class="b" id="bn7"><div class="m1"><p>در کوی نیک‌نامی ما را گذر ندادند</p></div>
<div class="m2"><p>گر تو نمی‌پسندی تغییر کن قضا را</p></div></div>
<div class="b" id="bn8"><div class="m1"><p>آن تلخ‌وَش که صوفی ام‌ُّالخَبائِثَش خواند</p></div>
<div class="m2"><p>اَشهی لَنا و اَحلی مِن قُبلَةِ العَذارا</p></div></div>
<div class="b" id="bn9"><div class="m1"><p>هنگام تنگ‌دستی در عیش کوش و مستی</p></div>
<div class="m2"><p>کاین کیمیای هستی قارون کُنَد گدا را</p></div></div>
<div class="b" id="bn10"><div class="m1"><p>سرکش مشو که چون شمع از غیرتت بسوزد</p></div>
<div class="m2"><p>دلبر که در کف او موم است سنگ خارا</p></div></div>
<div class="b" id="bn11"><div class="m1"><p>آیینهٔ سکندر، جام می است بنگر</p></div>
<div class="m2"><p>تا بر تو عرضه دارد احوال مُلک دارا</p></div></div>
<div class="b" id="bn12"><div class="m1"><p>خوبان پارسی‌گو، بخشندگان عمرند</p></div>
<div class="m2"><p>ساقی بده بشارت رندان پارسا را</p></div></div>
<div class="b" id="bn13"><div class="m1"><p>حافظ به خود نپوشید این خرقهٔ مِی‌ْآلود</p></div>
<div class="m2"><p>ای شیخ پاک‌دامن معذور دار ما را</p></div></div>