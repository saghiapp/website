---
title: >-
    غزل شمارهٔ ۲۶۰
---
# غزل شمارهٔ ۲۶۰

<div class="b" id="bn1"><div class="m1"><p>ای سروِ نازِ حُسن که خوش می‌روی به ناز</p></div>
<div class="m2"><p>عُشّاق را به نازِ تو هر لحظه صد نیاز</p></div></div>
<div class="b" id="bn2"><div class="m1"><p>فرخنده باد طلعتِ خوبت که در ازل</p></div>
<div class="m2"><p>بُبْریده‌اند بر قدِ سَرْوَت قبایِ ناز</p></div></div>
<div class="b" id="bn3"><div class="m1"><p>آن را که بویِ عَنبر زلفِ تو آرزوست</p></div>
<div class="m2"><p>چون عود گو بر آتشِ سودا بسوز و ساز</p></div></div>
<div class="b" id="bn4"><div class="m1"><p>پروانه را ز شمع بُوَد سوزِ دل، ولی</p></div>
<div class="m2"><p>بی شمعِ عارضِ تو دلم را بُوَد گداز</p></div></div>
<div class="b" id="bn5"><div class="m1"><p>صوفی که بی تو توبه ز مِی کرده بود، دوش</p></div>
<div class="m2"><p>بِشْکَست عهد، چون درِ میخانه دید باز</p></div></div>
<div class="b" id="bn6"><div class="m1"><p>از طعنهٔ رقیب نگردد عیارِ من</p></div>
<div class="m2"><p>چون زر اگر بَرَند مرا درِ دهانِ گاز</p></div></div>
<div class="b" id="bn7"><div class="m1"><p>دل کز طوافِ کعبهٔ کویت وقوف یافت</p></div>
<div class="m2"><p>از شوقِ آن حریم ندارد سرِ حجاز</p></div></div>
<div class="b" id="bn8"><div class="m1"><p>هر دَم به خونِ دیده چه حاجت وضو؟ چو نیست</p></div>
<div class="m2"><p>بی طاقِ ابروی تو نمازِ مرا جواز</p></div></div>
<div class="b" id="bn9"><div class="m1"><p>چون باده باز بر سرِ خُم رفت کف زنان</p></div>
<div class="m2"><p>حافظ که دوش از لبِ ساقی شَنید راز</p></div></div>