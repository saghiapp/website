---
title: >-
    غزل شمارهٔ ۲۵۴
---
# غزل شمارهٔ ۲۵۴

<div class="b" id="bn1"><div class="m1"><p>دیگر ز شاخِ سروِ سَهی بلبلِ صبور</p></div>
<div class="m2"><p>گلبانگ زد که چشمِ بد از رویِ گُل به دور</p></div></div>
<div class="b" id="bn2"><div class="m1"><p>ای گُل به شُکرِ آن که تویی پادشاهِ حُسن</p></div>
<div class="m2"><p>با بلبلانِ بی‌دلِ شیدا مَکُن غرور</p></div></div>
<div class="b" id="bn3"><div class="m1"><p>از دستِ غیبتِ تو شکایت نمی‌کنم</p></div>
<div class="m2"><p>تا نیست غیبتی نَبُوَد لذّتِ حضور</p></div></div>
<div class="b" id="bn4"><div class="m1"><p>گر دیگران به عیش و طَرَب خُرَّمَند و شاد</p></div>
<div class="m2"><p>ما را غمِ نگار بُوَد مایهٔ سُرور</p></div></div>
<div class="b" id="bn5"><div class="m1"><p>زاهد اگر به حور و قصور است امّیدوار</p></div>
<div class="m2"><p>ما را شرابخانه قصور است و یار حور</p></div></div>
<div class="b" id="bn6"><div class="m1"><p>مِی خور به بانگِ چنگ و مخور غصه ور کسی</p></div>
<div class="m2"><p>گوید تو را که باده مخور گو هُوَالْغَفُور</p></div></div>
<div class="b" id="bn7"><div class="m1"><p>حافظ شکایت از غمِ هجران چه می‌کنی؟</p></div>
<div class="m2"><p>در هِجر وصل باشد و در ظلمت است نور</p></div></div>