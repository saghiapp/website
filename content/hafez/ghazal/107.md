---
title: >-
    غزل شمارهٔ ۱۹۵
---
# غزل شمارهٔ ۱۹۵

<div class="b" id="bn1"><div class="m1"><p>غلامِ نرگسِ مستِ تو تاجدارانند</p></div>
<div class="m2"><p>خرابِ بادهٔ لعلِ تو هوشیارانند</p></div></div>
<div class="b" id="bn2"><div class="m1"><p>تو را صبا و مرا آبِ دیده شد غَمّاز</p></div>
<div class="m2"><p>و گر نه عاشق و معشوق رازدارانند</p></div></div>
<div class="b" id="bn3"><div class="m1"><p>ز زیرِ زلفِ دوتا چون گذر کُنی بِنْگر</p></div>
<div class="m2"><p>که از یَمین و یَسارت چه سوگوارانند</p></div></div>
<div class="b" id="bn4"><div class="m1"><p>گذار کن چو صبا بر بنفشه زار و ببین</p></div>
<div class="m2"><p>که از تَطاوُلِ زلفت چه بی‌قرارانند</p></div></div>
<div class="b" id="bn5"><div class="m1"><p>نصیبِ ماست بهشت ای خداشناس برو</p></div>
<div class="m2"><p>که مُستَحَقِّ کرامت گناهکارانند</p></div></div>
<div class="b" id="bn6"><div class="m1"><p>نه من بر آن گُلِ عارض غزل سُرایم و بس</p></div>
<div class="m2"><p>که عَندَلیبِ تو از هر طرف هزارانند</p></div></div>
<div class="b" id="bn7"><div class="m1"><p>تو دستگیر شو ای خضرِ  پی خجسته که من</p></div>
<div class="m2"><p>پیاده می‌روم و هَمرَهان سوارانند</p></div></div>
<div class="b" id="bn8"><div class="m1"><p>بیا به میکده و چهره ارغوانی کن</p></div>
<div class="m2"><p>مرو به صومعه کآنجا سیاه کارانند</p></div></div>
<div class="b" id="bn9"><div class="m1"><p>خلاصِ حافظ از آن زلفِ تابدار مباد</p></div>
<div class="m2"><p>که بستگانِ کمندِ تو رستگارانند</p></div></div>