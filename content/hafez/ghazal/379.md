---
title: >-
    غزل شمارهٔ ۴۴
---
# غزل شمارهٔ ۴۴

<div class="b" id="bn1"><div class="m1"><p>کنون که بر کفِ گل جامِ بادهٔ صاف است</p></div>
<div class="m2"><p>به صد هزار زبان بلبلش در اوصاف است</p></div></div>
<div class="b" id="bn2"><div class="m1"><p>بخواه دفتر اشعار و راهِ صحرا گیر</p></div>
<div class="m2"><p>چه وقتِ مدرسه و بحث کشف کَشّاف است؟</p></div></div>
<div class="b" id="bn3"><div class="m1"><p>فقیه مدرسه دی مست بود و فتوی داد</p></div>
<div class="m2"><p>که می حرام، ولی بِه ز مالِ اوقاف است</p></div></div>
<div class="b" id="bn4"><div class="m1"><p>به دُرد و صاف تو را حکم نیست خوش دَرکَش</p></div>
<div class="m2"><p>که هر چه ساقی ما کرد عینِ الطاف است</p></div></div>
<div class="b" id="bn5"><div class="m1"><p>بِبُر ز خلق و چو عَنقا قیاس کار بگیر</p></div>
<div class="m2"><p>که صیت گوشه نشینان ز قاف تا قاف است</p></div></div>
<div class="b" id="bn6"><div class="m1"><p>حدیثِ مدعیان و خیالِ همکاران</p></div>
<div class="m2"><p>همان حکایت زردوز و بوریاباف است</p></div></div>
<div class="b" id="bn7"><div class="m1"><p>خموش حافظ و این نکته‌های چون زر سرخ</p></div>
<div class="m2"><p>نگاه دار که قَلّابِ شهر، صراف است</p></div></div>