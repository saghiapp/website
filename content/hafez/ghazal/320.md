---
title: >-
    غزل شمارهٔ ۳۸۷
---
# غزل شمارهٔ ۳۸۷

<div class="b" id="bn1"><div class="m1"><p>شاه شمشادقدان خسرو شیرین دهنان</p></div>
<div class="m2"><p>که به مژگان شکند قلب همه صف شکنان</p></div></div>
<div class="b" id="bn2"><div class="m1"><p>مست بگذشت و نظر بر من درویش انداخت</p></div>
<div class="m2"><p>گفت ای چشم و چراغ همه شیرین سخنان</p></div></div>
<div class="b" id="bn3"><div class="m1"><p>تا کی از سیم و زرت کیسه تهی خواهد بود</p></div>
<div class="m2"><p>بنده من شو و برخور ز همه سیمتنان</p></div></div>
<div class="b" id="bn4"><div class="m1"><p>کمتر از ذره نه‌ای پست مشو مهر بورز</p></div>
<div class="m2"><p>تا به خلوتگه خورشید رسی چرخ زنان</p></div></div>
<div class="b" id="bn5"><div class="m1"><p>بر جهان تکیه مکن ور قدحی می داری</p></div>
<div class="m2"><p>شادی زهره جبینان خور و نازک بدنان</p></div></div>
<div class="b" id="bn6"><div class="m1"><p>پیر پیمانه کش من که روانش خوش باد</p></div>
<div class="m2"><p>گفت پرهیز کن از صحبت پیمان شکنان</p></div></div>
<div class="b" id="bn7"><div class="m1"><p>دامن دوست به دست آر و ز دشمن بگسل</p></div>
<div class="m2"><p>مرد یزدان شو و فارغ گذر از اهرمنان</p></div></div>
<div class="b" id="bn8"><div class="m1"><p>با صبا در چمن لاله سحر می‌گفتم</p></div>
<div class="m2"><p>که شهیدان که‌اند این همه خونین کفنان</p></div></div>
<div class="b" id="bn9"><div class="m1"><p>گفت حافظ من و تو محرم این راز نه‌ایم</p></div>
<div class="m2"><p>از می لعل حکایت کن و شیرین دهنان</p></div></div>