---
title: >-
    غزل شمارهٔ ۳۱۸
---
# غزل شمارهٔ ۳۱۸

<div class="b" id="bn1"><div class="m1"><p>مرا می‌بینی و هر دَم زیادَت می‌کنی دَردَم</p></div>
<div class="m2"><p>تو را می‌بینم و میلم زیادَت می‌شود هر دَم</p></div></div>
<div class="b" id="bn2"><div class="m1"><p>به سامانم نمی‌پرسی، نمی‌دانم چه سر داری</p></div>
<div class="m2"><p>به درمانم نمی‌کوشی، نمی‌دانی مگر دردم؟</p></div></div>
<div class="b" id="bn3"><div class="m1"><p>نه راه است این که بُگذاری مرا بر خاک و بُگریزی</p></div>
<div class="m2"><p>گُذاری آر و بازم پرس تا خاکِ رَهَت گردم</p></div></div>
<div class="b" id="bn4"><div class="m1"><p>ندارم دستت از دامن، به جز در خاک و آن دَم هَم</p></div>
<div class="m2"><p>که بر خاکم روان گَردی بگیرد دامنت گَردم</p></div></div>
<div class="b" id="bn5"><div class="m1"><p>فرو رفت از غمِ عشقت دَمَم دَم می‌دهی تا کی؟</p></div>
<div class="m2"><p>دَمار از من برآوردی نمی‌گویی برآوردم</p></div></div>
<div class="b" id="bn6"><div class="m1"><p>شبی دل را به تاریکی ز زلفت باز می‌جُستم</p></div>
<div class="m2"><p>رُخَت می‌دیدم و جامی هلالی باز می‌خوردم</p></div></div>
<div class="b" id="bn7"><div class="m1"><p>کشیدم در بَرَت ناگاه و شد در تابِ گیسویت</p></div>
<div class="m2"><p>نهادم بر لبت لب را و جان و دل فِدا کردم</p></div></div>
<div class="b" id="bn8"><div class="m1"><p>تو خوش می‌باش با حافظ، برو گو خصم جان می‌ده</p></div>
<div class="m2"><p>چو گرمی از تو می‌بینم، چه باک از خصمِ دَم سَردم</p></div></div>