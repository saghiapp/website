---
title: >-
    غزل شمارهٔ ۱۲۷
---
# غزل شمارهٔ ۱۲۷

<div class="b" id="bn1"><div class="m1"><p>روشنیِ طلعتِ تو ماه ندارد</p></div>
<div class="m2"><p>پیشِ تو گُل، رونقِ گیاه ندارد</p></div></div>
<div class="b" id="bn2"><div class="m1"><p>گوشهٔ ابرویِ توست منزلِ جانم</p></div>
<div class="m2"><p>خوشتر از این گوشه پادْشاه ندارد</p></div></div>
<div class="b" id="bn3"><div class="m1"><p>تا چه کُنَد با رخِ تو دودِ دلِ من</p></div>
<div class="m2"><p>آینه دانی که تابِ آه ندارد</p></div></div>
<div class="b" id="bn4"><div class="m1"><p>شوخیِ نرگس نگر که پیشِ تو بشکفت</p></div>
<div class="m2"><p>چشمْ دریده، ادب نگاه ندارد</p></div></div>
<div class="b" id="bn5"><div class="m1"><p>دیدم و آن چشمِ دلْ سیه که تو داری</p></div>
<div class="m2"><p>جانبِ هیچ آشنا نگاه ندارد</p></div></div>
<div class="b" id="bn6"><div class="m1"><p>رَطلِ گرانم ده ای مریدِ خرابات</p></div>
<div class="m2"><p>شادیِ شیخی که خانقاه ندارد</p></div></div>
<div class="b" id="bn7"><div class="m1"><p>خون خور و خامُش نشین که آن دلِ نازک</p></div>
<div class="m2"><p>طاقتِ فریاد دادخواه ندارد</p></div></div>
<div class="b" id="bn8"><div class="m1"><p>گو برو و آستین به خونِ جگر شوی</p></div>
<div class="m2"><p>هر که در این آستانه راه ندارد</p></div></div>
<div class="b" id="bn9"><div class="m1"><p>نی منِ تنها کشم تَطاولِ زلفت</p></div>
<div class="m2"><p>کیست که او داغِ آن سیاه ندارد؟</p></div></div>
<div class="b" id="bn10"><div class="m1"><p>حافظ اگر سجدهٔ تو کرد مکن عیب</p></div>
<div class="m2"><p>کافرِ عشق ای صنم گناه ندارد</p></div></div>