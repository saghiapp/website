---
title: >-
    غزل شمارهٔ ۲۸۶
---
# غزل شمارهٔ ۲۸۶

<div class="b" id="bn1"><div class="m1"><p>دوش با من گفت پنهان کاردانی تیزهوش</p></div>
<div class="m2"><p>وز شما پنهان نشاید کرد سِرِّ مِی فروش</p></div></div>
<div class="b" id="bn2"><div class="m1"><p>گفت آسان گیر بر خود کارها کز رویِ طبع</p></div>
<div class="m2"><p>سخت می‌گردد جهان بر مردمانِ سخت‌کوش</p></div></div>
<div class="b" id="bn3"><div class="m1"><p>وان گَهَم دَر داد جامی کز فروغش بر فلک</p></div>
<div class="m2"><p>زهره در رقص آمد و بَرْبَط زنان می‌گفت نوش</p></div></div>
<div class="b" id="bn4"><div class="m1"><p>با دلِ خونین لبِ خندان بیاور همچو جام</p></div>
<div class="m2"><p>نی گَرَت زخمی رسد، آیی چو چنگ اندر خروش</p></div></div>
<div class="b" id="bn5"><div class="m1"><p>تا نگردی آشْنا زین پرده رَمزی نشنوی</p></div>
<div class="m2"><p>گوشِ نامحرم نباشد جایِ پیغامِ سروش</p></div></div>
<div class="b" id="bn6"><div class="m1"><p>گوش کن پند ای پسر وز بهرِ دنیا غم مَخور</p></div>
<div class="m2"><p>گفتمت چون دُر حدیثی، گر توانی داشت هوش</p></div></div>
<div class="b" id="bn7"><div class="m1"><p>در حریمِ عشق نَتْوان زد دَم از گفت و شنید</p></div>
<div class="m2"><p>زان که آنجا جمله اعضا چشم باید بود و گوش</p></div></div>
<div class="b" id="bn8"><div class="m1"><p>بر بساطِ نکته دانان خودفروشی شرط نیست</p></div>
<div class="m2"><p>یا سخن دانسته گو ای مردِ عاقل، یا خموش</p></div></div>
<div class="b" id="bn9"><div class="m1"><p>ساقیا مِی ده که رندی‌هایِ حافظ فهم کرد</p></div>
<div class="m2"><p>آصِفِ صاحب قرانِ جرم بخشِ عیب پوش</p></div></div>