---
title: >-
    غزل شمارهٔ ۷۰
---
# غزل شمارهٔ ۷۰

<div class="b" id="bn1"><div class="m1"><p>مردم دیدهٔ ما جز به رُخَت ناظر نیست</p></div>
<div class="m2"><p>دل سرگشتهٔ ما غیرِ تو را ذاکر نیست</p></div></div>
<div class="b" id="bn2"><div class="m1"><p>اشکم احرامِ طوافِ حَرَمَت می‌بندد</p></div>
<div class="m2"><p>گر چه از خونِ دلِ ریش دمی طاهر نیست</p></div></div>
<div class="b" id="bn3"><div class="m1"><p>بستهٔ دام و قفس باد چو مرغ وحشی</p></div>
<div class="m2"><p>طایر سِدره اگر در طلبت طایر نیست</p></div></div>
<div class="b" id="bn4"><div class="m1"><p>عاشقِ مفلس اگر قلبِ دلش کرد نثار</p></div>
<div class="m2"><p>مَکُنَش عیب که بر نقدِ روان قادر نیست</p></div></div>
<div class="b" id="bn5"><div class="m1"><p>عاقبت دست بدان سروِ بلندش برسد</p></div>
<div class="m2"><p>هر که را در طلبت همتِ او قاصر نیست</p></div></div>
<div class="b" id="bn6"><div class="m1"><p>از روان بخشی عیسی نزنم دَم هرگز</p></div>
<div class="m2"><p>زان که در روح فَزایی چو لبت ماهر نیست</p></div></div>
<div class="b" id="bn7"><div class="m1"><p>من که در آتشِ سودای تو آهی نزنم</p></div>
<div class="m2"><p>کِی توان گفت که بر داغِ، دلم صابر نیست</p></div></div>
<div class="b" id="bn8"><div class="m1"><p>روز اول که سرِ زلفِ تو دیدم گفتم</p></div>
<div class="m2"><p>که پریشانیِ این سلسله را آخر نیست</p></div></div>
<div class="b" id="bn9"><div class="m1"><p>سَرِ پیوند تو تنها نه دلِ حافظ راست</p></div>
<div class="m2"><p>کیست آن کِش سَرِ پیوند تو در خاطر نیست</p></div></div>