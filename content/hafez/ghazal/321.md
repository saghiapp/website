---
title: >-
    غزل شمارهٔ ۳۸۸
---
# غزل شمارهٔ ۳۸۸

<div class="b" id="bn1"><div class="m1"><p>بهار و گل طرب انگیز گشت و توبه شکن</p></div>
<div class="m2"><p>به شادی رخ گل بیخ غم ز دل برکن</p></div></div>
<div class="b" id="bn2"><div class="m1"><p>رسید باد صبا غنچه در هواداری</p></div>
<div class="m2"><p>ز خود برون شد و بر خود درید پیراهن</p></div></div>
<div class="b" id="bn3"><div class="m1"><p>طریق صدق بیاموز از آب صافی دل</p></div>
<div class="m2"><p>به راستی طلب آزادگی ز سرو چمن</p></div></div>
<div class="b" id="bn4"><div class="m1"><p>ز دستبرد صبا گرد گل کلاله نگر</p></div>
<div class="m2"><p>شکنج گیسوی سنبل ببین به روی سمن</p></div></div>
<div class="b" id="bn5"><div class="m1"><p>عروس غنچه رسید از حرم به طالع سعد</p></div>
<div class="m2"><p>بعینه دل و دین می‌برد به وجه حسن</p></div></div>
<div class="b" id="bn6"><div class="m1"><p>صفیر بلبل شوریده و نفیر هزار</p></div>
<div class="m2"><p>برای وصل گل آمد برون ز بیت حزن</p></div></div>
<div class="b" id="bn7"><div class="m1"><p>حدیث صحبت خوبان و جام باده بگو</p></div>
<div class="m2"><p>به قول حافظ و فتوی پیر صاحب فن</p></div></div>