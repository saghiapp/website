---
title: >-
    غزل شمارهٔ ۳۹۳
---
# غزل شمارهٔ ۳۹۳

<div class="b" id="bn1"><div class="m1"><p>منم که شهره شهرم به عشق ورزیدن</p></div>
<div class="m2"><p>منم که دیده نیالوده‌ام به بد دیدن</p></div></div>
<div class="b" id="bn2"><div class="m1"><p>وفا کنیم و ملامت کشیم و خوش باشیم</p></div>
<div class="m2"><p>که در طریقت ما کافریست رنجیدن</p></div></div>
<div class="b" id="bn3"><div class="m1"><p>به پیر میکده گفتم که چیست راه نجات</p></div>
<div class="m2"><p>بخواست جام می و گفت عیب پوشیدن</p></div></div>
<div class="b" id="bn4"><div class="m1"><p>مراد دل ز تماشای باغ عالم چیست</p></div>
<div class="m2"><p>به دست مردم چشم از رخ تو گل چیدن</p></div></div>
<div class="b" id="bn5"><div class="m1"><p>به می پرستی از آن نقش خود زدم بر آب</p></div>
<div class="m2"><p>که تا خراب کنم نقش خود پرستیدن</p></div></div>
<div class="b" id="bn6"><div class="m1"><p>به رحمت سر زلف تو واثقم ور نه</p></div>
<div class="m2"><p>کشش چو نبود از آن سو چه سود کوشیدن</p></div></div>
<div class="b" id="bn7"><div class="m1"><p>عنان به میکده خواهیم تافت زین مجلس</p></div>
<div class="m2"><p>که وعظ بی عملان واجب است نشنیدن</p></div></div>
<div class="b" id="bn8"><div class="m1"><p>ز خط یار بیاموز مهر با رخ خوب</p></div>
<div class="m2"><p>که گرد عارض خوبان خوش است گردیدن</p></div></div>
<div class="b" id="bn9"><div class="m1"><p>مبوس جز لب ساقی و جام می حافظ</p></div>
<div class="m2"><p>که دست زهدفروشان خطاست بوسیدن</p></div></div>