---
title: >-
    غزل شمارهٔ ۴۹۱
---
# غزل شمارهٔ ۴۹۱

<div class="b" id="bn1"><div class="m1"><p>به چشم کرده‌ام ابروی ماه سیمایی</p></div>
<div class="m2"><p>خیال سبزخطی نقش بسته‌ام جایی</p></div></div>
<div class="b" id="bn2"><div class="m1"><p>امید هست که منشور عشقبازی من</p></div>
<div class="m2"><p>از آن کمانچه ابرو رسد به طغرایی</p></div></div>
<div class="b" id="bn3"><div class="m1"><p>سرم ز دست بشد چشم از انتظار بسوخت</p></div>
<div class="m2"><p>در آرزوی سر و چشم مجلس آرایی</p></div></div>
<div class="b" id="bn4"><div class="m1"><p>مکدر است دل آتش به خرقه خواهم زد</p></div>
<div class="m2"><p>بیا ببین که کرا می‌کند تماشایی</p></div></div>
<div class="b" id="bn5"><div class="m1"><p>به روز واقعه تابوت ما ز سرو کنید</p></div>
<div class="m2"><p>که می‌رویم به داغ بلندبالایی</p></div></div>
<div class="b" id="bn6"><div class="m1"><p>زمام دل به کسی داده‌ام من درویش</p></div>
<div class="m2"><p>که نیستش به کس از تاج و تخت پروایی</p></div></div>
<div class="b" id="bn7"><div class="m1"><p>در آن مقام که خوبان ز غمزه تیغ زنند</p></div>
<div class="m2"><p>عجب مدار سری اوفتاده در پایی</p></div></div>
<div class="b" id="bn8"><div class="m1"><p>مرا که از رخ او ماه در شبستان است</p></div>
<div class="m2"><p>کجا بود به فروغ ستاره پروایی</p></div></div>
<div class="b" id="bn9"><div class="m1"><p>فراق و وصل چه باشد رضای دوست طلب</p></div>
<div class="m2"><p>که حیف باشد از او غیر او تمنایی</p></div></div>
<div class="b" id="bn10"><div class="m1"><p>درر ز شوق برآرند ماهیان به نثار</p></div>
<div class="m2"><p>اگر سفینه حافظ رسد به دریایی</p></div></div>