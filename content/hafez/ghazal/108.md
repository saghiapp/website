---
title: >-
    غزل شمارهٔ ۱۹۶
---
# غزل شمارهٔ ۱۹۶

<div class="b" id="bn1"><div class="m1"><p>آنان که خاک را به نظر کیمیا کنند</p></div>
<div class="m2"><p>آیا بُوَد که گوشهٔ چشمی به ما کنند</p></div></div>
<div class="b" id="bn2"><div class="m1"><p>دَردَم نهفته بِه ز طبیبانِ مدعی</p></div>
<div class="m2"><p>باشد که از خزانهٔ غیبم دوا کنند</p></div></div>
<div class="b" id="bn3"><div class="m1"><p>معشوق چون نقاب ز رخ در نمی‌کشد</p></div>
<div class="m2"><p>هر کس حکایتی به تَصَّور چرا کنند؟</p></div></div>
<div class="b" id="bn4"><div class="m1"><p>چون حُسنِ عاقبت نه به رندی و زاهدیست</p></div>
<div class="m2"><p>آن بِه که کارِ خود به عنایت رها کنند</p></div></div>
<div class="b" id="bn5"><div class="m1"><p>بی معرفت مباش که در من یزیدِ عشق</p></div>
<div class="m2"><p>اهلِ نظر معامله با آشنا کنند</p></div></div>
<div class="b" id="bn6"><div class="m1"><p>حالی درونِ پرده بسی فتنه می‌رود</p></div>
<div class="m2"><p>تا آن زمان که پرده برافتد چه‌ها کنند</p></div></div>
<div class="b" id="bn7"><div class="m1"><p>گر سنگ از این حدیث بنالد عجب مدار</p></div>
<div class="m2"><p>صاحبدلان حکایتِ دل خوش ادا کنند</p></div></div>
<div class="b" id="bn8"><div class="m1"><p>مِی خور که صد گناه ز اغیار در حجاب</p></div>
<div class="m2"><p>بهتر ز طاعتی که به روی و ریا کنند</p></div></div>
<div class="b" id="bn9"><div class="m1"><p>پیراهنی که آید از او بویِ یوسفم</p></div>
<div class="m2"><p>ترسم برادران غَیورش قَبا کنند</p></div></div>
<div class="b" id="bn10"><div class="m1"><p>بگذر به کویِ میکده تا زُمرِهٔ حضور</p></div>
<div class="m2"><p>اوقاتِ خود ز بهر تو صرفِ دعا کنند</p></div></div>
<div class="b" id="bn11"><div class="m1"><p>پنهان ز حاسدان به خودم خوان که مُنعِمان</p></div>
<div class="m2"><p>خیرِ نهان برایِ رضایِ خدا کنند</p></div></div>
<div class="b" id="bn12"><div class="m1"><p>حافظ دوامِ وصل میسر نمی‌شود</p></div>
<div class="m2"><p>شاهان کم التفات به حالِ گدا کنند</p></div></div>