---
title: >-
    غزل شمارهٔ ۱۲۴
---
# غزل شمارهٔ ۱۲۴

<div class="b" id="bn1"><div class="m1"><p>آن که از سُنبُلِ او، غالیه تابی دارد</p></div>
<div class="m2"><p>باز با دلشدگان ناز و عِتابی دارد</p></div></div>
<div class="b" id="bn2"><div class="m1"><p>از سَرِ کُشتهٔ خود می‌گذری همچون باد</p></div>
<div class="m2"><p>چه توان کرد؟ که عمر است و شتابی دارد</p></div></div>
<div class="b" id="bn3"><div class="m1"><p>ماهِ خورشید نُمایَش ز پسِ پردهٔ زلف</p></div>
<div class="m2"><p>آفتابیست که در پیش سَحابی دارد</p></div></div>
<div class="b" id="bn4"><div class="m1"><p>چشمِ من کرد به هر گوشه روان سیلِ سرشک</p></div>
<div class="m2"><p>تا سَهی سَروِ تو را تازه‌تر آبی دارد</p></div></div>
<div class="b" id="bn5"><div class="m1"><p>غمزهٔ شوخِ تو خونم به خطا می‌ریزد</p></div>
<div class="m2"><p>فرصتش باد که خوش فکرِ صوابی دارد</p></div></div>
<div class="b" id="bn6"><div class="m1"><p>آب حَیوان اگر این است که دارد لبِ دوست</p></div>
<div class="m2"><p>روشن است این که خِضِر بهره سرابی دارد</p></div></div>
<div class="b" id="bn7"><div class="m1"><p>چشمِ مخمورِ تو دارد ز دلم قصدِ جگر</p></div>
<div class="m2"><p>تُرک مست است مگر میلِ کبابی دارد</p></div></div>
<div class="b" id="bn8"><div class="m1"><p>جانِ بیمارِ مرا نیست ز تو روی سؤال</p></div>
<div class="m2"><p>ای خوش آن خسته که از دوست جوابی دارد</p></div></div>
<div class="b" id="bn9"><div class="m1"><p>کِی کُنَد سویِ دلِ خستهٔ حافظ نظری</p></div>
<div class="m2"><p>چشمِ مستش که به هر گوشه خرابی دارد</p></div></div>