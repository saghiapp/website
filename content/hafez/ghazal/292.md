---
title: >-
    غزل شمارهٔ ۳۶۱
---
# غزل شمارهٔ ۳۶۱

<div class="b" id="bn1"><div class="m1"><p>آن که پامال جفا کرد چو خاک راهم</p></div>
<div class="m2"><p>خاک می‌بوسم و عذر قدمش می‌خواهم</p></div></div>
<div class="b" id="bn2"><div class="m1"><p>من نه آنم که ز جور تو بنالم حاشا</p></div>
<div class="m2"><p>بنده معتقد و چاکر دولتخواهم</p></div></div>
<div class="b" id="bn3"><div class="m1"><p>بسته‌ام در خم گیسوی تو امید دراز</p></div>
<div class="m2"><p>آن مبادا که کند دست طلب کوتاهم</p></div></div>
<div class="b" id="bn4"><div class="m1"><p>ذره خاکم و در کوی توام جای خوش است</p></div>
<div class="m2"><p>ترسم ای دوست که بادی ببرد ناگاهم</p></div></div>
<div class="b" id="bn5"><div class="m1"><p>پیر میخانه سحر جام جهان بینم داد</p></div>
<div class="m2"><p>و اندر آن آینه از حسن تو کرد آگاهم</p></div></div>
<div class="b" id="bn6"><div class="m1"><p>صوفی صومعه عالم قدسم لیکن</p></div>
<div class="m2"><p>حالیا دیر مغان است حوالتگاهم</p></div></div>
<div class="b" id="bn7"><div class="m1"><p>با من راه نشین خیز و سوی میکده آی</p></div>
<div class="m2"><p>تا در آن حلقه ببینی که چه صاحب جاهم</p></div></div>
<div class="b" id="bn8"><div class="m1"><p>مست بگذشتی و از حافظت اندیشه نبود</p></div>
<div class="m2"><p>آه اگر دامن حسن تو بگیرد آهم</p></div></div>
<div class="b" id="bn9"><div class="m1"><p>خوشم آمد که سحر خسرو خاور می‌گفت</p></div>
<div class="m2"><p>با همه پادشهی بنده تورانشاهم</p></div></div>