---
title: >-
    غزل شمارهٔ ۲۳۰
---
# غزل شمارهٔ ۲۳۰

<div class="b" id="bn1"><div class="m1"><p>اگر به بادهٔ مُشکین دلم کشد، شاید</p></div>
<div class="m2"><p>که بویِ خیر ز زهدِ ریا نمی‌آید</p></div></div>
<div class="b" id="bn2"><div class="m1"><p>جهانیان همه گر منعِ من کنند از عشق</p></div>
<div class="m2"><p>من آن کنم که خداوندگار فرماید</p></div></div>
<div class="b" id="bn3"><div class="m1"><p>طمع ز فیضِ کرامت مَبُر که خُلقِ کریم</p></div>
<div class="m2"><p>گنه ببخشد و بر عاشقان بِبَخشاید</p></div></div>
<div class="b" id="bn4"><div class="m1"><p>مقیمِ حلقهٔ ذکر است دل بدان امید</p></div>
<div class="m2"><p>که حلقه‌ای ز سرِ زلفِ یار بگشاید</p></div></div>
<div class="b" id="bn5"><div class="m1"><p>تو را که حُسنِ خداداده هست و حجلهٔ بخت</p></div>
<div class="m2"><p>چه حاجت است که مَشّاطِه‌ات بیاراید</p></div></div>
<div class="b" id="bn6"><div class="m1"><p>چمن خوش است و هوا دلکَش است و مِی بی‌غَش</p></div>
<div class="m2"><p>کنون به جز دلِ خوش هیچ در نمی‌باید</p></div></div>
<div class="b" id="bn7"><div class="m1"><p>جمیله‌ایست عروسِ جهان، ولی هُش دار</p></div>
<div class="m2"><p>که این مُخَدَّره در عقدِ کس نمی‌آید</p></div></div>
<div class="b" id="bn8"><div class="m1"><p>به لابه گفتمش ای ماهرُخ چه باشد اگر</p></div>
<div class="m2"><p>به یک شِکَر ز تو دلخسته‌ای بیاساید</p></div></div>
<div class="b" id="bn9"><div class="m1"><p>به خنده گفت که حافظ خدای را مَپسَند</p></div>
<div class="m2"><p>که بوسهٔ تو رخِ ماه را بیالاید</p></div></div>