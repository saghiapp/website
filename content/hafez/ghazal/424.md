---
title: >-
    غزل شمارهٔ ۴۸۰
---
# غزل شمارهٔ ۴۸۰

<div class="b" id="bn1"><div class="m1"><p>ای که در کشتن ما هیچ مدارا نکنی</p></div>
<div class="m2"><p>سود و سرمایه بسوزی و محابا نکنی</p></div></div>
<div class="b" id="bn2"><div class="m1"><p>دردمندان بلا زهر هلاهل دارند</p></div>
<div class="m2"><p>قصد این قوم خطا باشد هان تا نکنی</p></div></div>
<div class="b" id="bn3"><div class="m1"><p>رنج ما را که توان برد به یک گوشه چشم</p></div>
<div class="m2"><p>شرط انصاف نباشد که مداوا نکنی</p></div></div>
<div class="b" id="bn4"><div class="m1"><p>دیده ما چو به امید تو دریاست چرا</p></div>
<div class="m2"><p>به تفرج گذری بر لب دریا نکنی</p></div></div>
<div class="b" id="bn5"><div class="m1"><p>نقل هر جور که از خلق کریمت کردند</p></div>
<div class="m2"><p>قول صاحب غرضان است تو آن‌ها نکنی</p></div></div>
<div class="b" id="bn6"><div class="m1"><p>بر تو گر جلوه کند شاهد ما ای زاهد</p></div>
<div class="m2"><p>از خدا جز می و معشوق تمنا نکنی</p></div></div>
<div class="b" id="bn7"><div class="m1"><p>حافظا سجده به ابروی چو محرابش بر</p></div>
<div class="m2"><p>که دعایی ز سر صدق جز آن جا نکنی</p></div></div>