---
title: >-
    غزل شمارهٔ ۸۸
---
# غزل شمارهٔ ۸۸

<div class="b" id="bn1"><div class="m1"><p>شنیده‌ام سخنی خوش که پیرِ کنعان گفت</p></div>
<div class="m2"><p>فِراق یار نه آن می‌کند که بتوان گفت</p></div></div>
<div class="b" id="bn2"><div class="m1"><p>حدیثِ هولِ قیامت که گفت واعظِ شهر</p></div>
<div class="m2"><p>کنایتیست که از روزگارِ هجران گفت</p></div></div>
<div class="b" id="bn3"><div class="m1"><p>نشانِ یارِ سفرکرده از کِه پُرسم باز</p></div>
<div class="m2"><p>که هر چه گفت بَریدِ صبا پریشان گفت</p></div></div>
<div class="b" id="bn4"><div class="m1"><p>فغان که آن مهِ نامهربانِ مِهرگُسِل</p></div>
<div class="m2"><p>به تَرکِ صحبت یاران خود چه آسان گفت</p></div></div>
<div class="b" id="bn5"><div class="m1"><p>من و مقامِ رضا بعد از این و شُکرِ رقیب</p></div>
<div class="m2"><p>که دل به دردِ تو خو کرد و ترکِ درمان گفت</p></div></div>
<div class="b" id="bn6"><div class="m1"><p>غمِ کهن به میِ سالخورده دفع کنید</p></div>
<div class="m2"><p>که تخم خوشدلی این است پیرِ دهقان گفت</p></div></div>
<div class="b" id="bn7"><div class="m1"><p>گره به باد مزن گر چه بر مراد رود</p></div>
<div class="m2"><p>که این سخن به مَثَل باد با سلیمان گفت</p></div></div>
<div class="b" id="bn8"><div class="m1"><p>به مهلتی که سپهرت دهد ز راه مرو</p></div>
<div class="m2"><p>تو را که گفت که این زال تَرک دَستان گفت؟</p></div></div>
<div class="b" id="bn9"><div class="m1"><p>مزن ز چون و چرا دم که بندهٔ مُقبِل</p></div>
<div class="m2"><p>قبول کرد به جان هر سخن که جانان گفت</p></div></div>
<div class="b" id="bn10"><div class="m1"><p>که گفت حافظ از اندیشهٔ تو آمد باز؟</p></div>
<div class="m2"><p>من این نگفته‌ام آن کس که گفت بُهتان گفت</p></div></div>