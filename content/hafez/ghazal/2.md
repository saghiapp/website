---
title: >-
    غزل شمارهٔ ۱۰
---
# غزل شمارهٔ ۱۰

<div class="b" id="bn1"><div class="m1"><p>دوش از مسجد سوی میخانه آمد پیر ما</p></div>
<div class="m2"><p>چیست یاران طریقت بعد از این تدبیر ما</p></div></div>
<div class="b" id="bn2"><div class="m1"><p>ما مریدان روی سوی قبله چون آریم چون</p></div>
<div class="m2"><p>روی سوی خانهٔ خَمّار دارد پیر ما</p></div></div>
<div class="b" id="bn3"><div class="m1"><p>در خرابات طریقت ما به هم منزل شویم</p></div>
<div class="m2"><p>کاین چنین رفته‌ست در عهد ازل تقدیر ما</p></div></div>
<div class="b" id="bn4"><div class="m1"><p>عقل اگر داند که دل در بند زلفش چون خوش است</p></div>
<div class="m2"><p>عاقلان دیوانه گردند از پی زنجیر ما</p></div></div>
<div class="b" id="bn5"><div class="m1"><p>روی خوبت آیتی از لطف بر ما کشف کرد</p></div>
<div class="m2"><p>زان زمان جز لطف و خوبی نیست در تفسیر ما</p></div></div>
<div class="b" id="bn6"><div class="m1"><p>با دل سنگینت آیا هیچ درگیرد شبی؟</p></div>
<div class="m2"><p>آه آتشناک و سوز سینهٔ شبگیر ما</p></div></div>
<div class="b" id="bn7"><div class="m1"><p>تیر آه ما ز گردون بگذرد حافظ خموش</p></div>
<div class="m2"><p>رحم کن بر جان خود پرهیز کن از تیر ما</p></div></div>