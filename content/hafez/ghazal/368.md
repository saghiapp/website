---
title: >-
    غزل شمارهٔ ۴۳
---
# غزل شمارهٔ ۴۳

<div class="b" id="bn1"><div class="m1"><p>صحنِ بُستان ذوق بخش و صحبتِ یاران خوش است</p></div>
<div class="m2"><p>وقت گل خوش باد کز وی وقتِ میخواران خوش است</p></div></div>
<div class="b" id="bn2"><div class="m1"><p>از صبا هر دم مشامِ جانِ ما خوش می‌شود</p></div>
<div class="m2"><p>آری آری طیبِ انفاسِ هواداران خوش است</p></div></div>
<div class="b" id="bn3"><div class="m1"><p>ناگشوده گل نقاب، آهنگِ رحلت ساز کرد</p></div>
<div class="m2"><p>ناله کن بلبل، که گلبانگِ دل افکاران خوش است</p></div></div>
<div class="b" id="bn4"><div class="m1"><p>مرغِ خوشخوان را بشارت باد کاندر راهِ عشق</p></div>
<div class="m2"><p>دوست را با نالهٔ شب‌های بیداران خوش است</p></div></div>
<div class="b" id="bn5"><div class="m1"><p>نیست در بازارِ عالَم خوشدلی ور زان که هست</p></div>
<div class="m2"><p>شیوهٔ رندی و خوش باشیِ عیاران خوش است</p></div></div>
<div class="b" id="bn6"><div class="m1"><p>از زبانِ سوسنِ آزاده‌ام آمد به گوش</p></div>
<div class="m2"><p>کاندر این دیرِ کهن، کارِ سبکباران خوش است</p></div></div>
<div class="b" id="bn7"><div class="m1"><p>حافظا! تَرکِ جهان گفتن طریقِ خوشدلیست</p></div>
<div class="m2"><p>تا نپنداری که احوالِ جهان داران خوش است</p></div></div>