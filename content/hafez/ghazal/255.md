---
title: >-
    غزل شمارهٔ ۳۲۸
---
# غزل شمارهٔ ۳۲۸

<div class="b" id="bn1"><div class="m1"><p>من که باشم که بر آن خاطِر عاطِر گذرم؟</p></div>
<div class="m2"><p>لطف‌ها می‌کنی ای خاکِ دَرَت، تاجِ سرم</p></div></div>
<div class="b" id="bn2"><div class="m1"><p>دلبرا بنده نوازیت که آموخت؟ بگو</p></div>
<div class="m2"><p>که من این ظَن، به رقیبانِ تو هرگز نَبَرم</p></div></div>
<div class="b" id="bn3"><div class="m1"><p>همتم بدرقهٔ راه کن ای طایرِ قدس</p></div>
<div class="m2"><p>که دراز است رَهِ مقصد و من نوسفرم</p></div></div>
<div class="b" id="bn4"><div class="m1"><p>ای نسیمِ سحری بندگیِ من برسان</p></div>
<div class="m2"><p>که فراموش مکن وقتِ دعایِ سحرم</p></div></div>
<div class="b" id="bn5"><div class="m1"><p>خُرَّم آن روز کز این مرحله بَربَندَم بار</p></div>
<div class="m2"><p>و از سرِ کوی تو پُرسند رفیقان خبرم</p></div></div>
<div class="b" id="bn6"><div class="m1"><p>حافظا شاید اگر در طلبِ گوهرِ وصل</p></div>
<div class="m2"><p>دیده دریا کُنَم از اشک و در او غوطه خورم</p></div></div>
<div class="b" id="bn7"><div class="m1"><p>پایه نظم بلند است و جهان گیر بگو</p></div>
<div class="m2"><p>تا کُنَد پادشهِ بحر دهان پُر گُهَرَم</p></div></div>