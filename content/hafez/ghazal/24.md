---
title: >-
    غزل شمارهٔ ۱۲
---
# غزل شمارهٔ ۱۲

<div class="b" id="bn1"><div class="m1"><p>ای فروغِ ماهِ حُسن، از روی رخشان شما</p></div>
<div class="m2"><p>آبروی خوبی از چاه زَنَخدان شما</p></div></div>
<div class="b" id="bn2"><div class="m1"><p>عزم دیدار تو دارد جانِ بر لب آمده</p></div>
<div class="m2"><p>باز گردد یا برآید؟ چیست فرمان شما؟</p></div></div>
<div class="b" id="bn3"><div class="m1"><p>کَس به دور نرگست طرفی نبست از عافیت</p></div>
<div class="m2"><p>بِه که نفروشند مستوری به مستان شما</p></div></div>
<div class="b" id="bn4"><div class="m1"><p>بخت خواب آلود ما بیدار خواهد شد مگر</p></div>
<div class="m2"><p>زان که زد بر دیده آبی، روی رخشان شما</p></div></div>
<div class="b" id="bn5"><div class="m1"><p>با صبا همراه بفرست از رخت گل دسته‌ای</p></div>
<div class="m2"><p>بو که بویی بشنویم از خاک بستان شما</p></div></div>
<div class="b" id="bn6"><div class="m1"><p>عمرتان باد و مراد ای ساقیانِ بزمِ جم</p></div>
<div class="m2"><p>گر چه جام ما نشد پُر مِی به دوران شما</p></div></div>
<div class="b" id="bn7"><div class="m1"><p>دل خرابی می‌کند، دلدار را آگه کنید</p></div>
<div class="m2"><p>زینهار ای دوستان جان من و جان شما</p></div></div>
<div class="b" id="bn8"><div class="m1"><p>کی دهد دست این غرض یا رب که همدستان شوند</p></div>
<div class="m2"><p>خاطر مجموع ما، زلف پریشان شما</p></div></div>
<div class="b" id="bn9"><div class="m1"><p>دور دار از خاک و خون دامن، چو بر ما بگذری</p></div>
<div class="m2"><p>کاندر این ره کشته بسیارند، قربان شما</p></div></div>
<div class="b" id="bn10"><div class="m1"><p>می‌کند حافظ دعایی، بشنو، آمینی بگو</p></div>
<div class="m2"><p>روزی ما باد لعل شَکَّرافشان شما</p></div></div>
<div class="b" id="bn11"><div class="m1"><p>ای صبا با ساکنانِ شهرِ یزد از ما بگو</p></div>
<div class="m2"><p>کای سر حق ناشناسان گوی چوگان شما</p></div></div>
<div class="b" id="bn12"><div class="m1"><p>گر چه دوریم از بساط قرب، همت دور نیست</p></div>
<div class="m2"><p>بندهٔ شاه شماییم و ثناخوان شما</p></div></div>
<div class="b" id="bn13"><div class="m1"><p>ای شَهنشاه بلند اختر، خدا را همتی</p></div>
<div class="m2"><p>تا ببوسم همچو اختر خاک ایوان شما</p></div></div>