---
title: >-
    غزل شمارهٔ ۵۹
---
# غزل شمارهٔ ۵۹

<div class="b" id="bn1"><div class="m1"><p>دارم امّیدِ عاطفتی از جنابِ دوست</p></div>
<div class="m2"><p>کردم جنایتی و امیدم به عفو اوست</p></div></div>
<div class="b" id="bn2"><div class="m1"><p>دانم که بُگذرد ز سرِ جرمِ من که او</p></div>
<div class="m2"><p>گر چه پریوش است ولیکن فرشته خوست</p></div></div>
<div class="b" id="bn3"><div class="m1"><p>چندان گریستیم که هر کس که برگذشت</p></div>
<div class="m2"><p>در اشکِ ما چو دید روان گفت کاین چه جوست؟</p></div></div>
<div class="b" id="bn4"><div class="m1"><p>هیچ است آن دهان و نبینم از او نشان</p></div>
<div class="m2"><p>موی است آن میان و ندانم که آن چه موست</p></div></div>
<div class="b" id="bn5"><div class="m1"><p>دارم عجب ز نقشِ خیالش که چون نرفت</p></div>
<div class="m2"><p>از دیده‌ام که دَم به دَمش کار شُست و شوست</p></div></div>
<div class="b" id="bn6"><div class="m1"><p>بی گفت و گوی زلفِ تو دل را همی‌کشد</p></div>
<div class="m2"><p>با زلف دلکَش تو که را روی گفت و گوست؟</p></div></div>
<div class="b" id="bn7"><div class="m1"><p>عمریست تا ز زلفِ تو بویی شنیده‌ام</p></div>
<div class="m2"><p>زان بوی در مشامِ دلِ من هنوز بوست</p></div></div>
<div class="b" id="bn8"><div class="m1"><p>حافظ بد است حالِ پریشانِ تو، ولی</p></div>
<div class="m2"><p>بر بویِ زلفِ یار پریشانیَت نکوست</p></div></div>