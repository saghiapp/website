---
title: >-
    غزل شمارهٔ ۲۷۹
---
# غزل شمارهٔ ۲۷۹

<div class="b" id="bn1"><div class="m1"><p>خوشا شیراز و وضعِ بی‌مثالش</p></div>
<div class="m2"><p>خداوندا نگه دار از زَوالش</p></div></div>
<div class="b" id="bn2"><div class="m1"><p>ز رکن آباد ما صد لوحش الله</p></div>
<div class="m2"><p>که عمرِ خضر می‌بخشد زلالش</p></div></div>
<div class="b" id="bn3"><div class="m1"><p>میانِ جعفرآباد و مُصَلّا</p></div>
<div class="m2"><p>عبیرآمیز می‌آید شِمالش</p></div></div>
<div class="b" id="bn4"><div class="m1"><p>به شیراز آی و فیضِ روحِ قدسی</p></div>
<div class="m2"><p>بجوی از مردمِ صاحب کمالش</p></div></div>
<div class="b" id="bn5"><div class="m1"><p>که نامِ قند مصری برد آنجا؟</p></div>
<div class="m2"><p>که شیرینان ندادند اِنفِعالش</p></div></div>
<div class="b" id="bn6"><div class="m1"><p>صبا زان لولیِ شنگولِ سرمست</p></div>
<div class="m2"><p>چه داری آگهی؟ چون است حالش؟</p></div></div>
<div class="b" id="bn7"><div class="m1"><p>گر آن شیرین پسر خونم بریزد</p></div>
<div class="m2"><p>دلا چون شیرِ مادر کن حلالش</p></div></div>
<div class="b" id="bn8"><div class="m1"><p>مکن از خواب بیدارم خدا را</p></div>
<div class="m2"><p>که دارم خلوتی خوش با خیالش</p></div></div>
<div class="b" id="bn9"><div class="m1"><p>چرا حافظ چو می‌ترسیدی از هجر؟</p></div>
<div class="m2"><p>نکردی شُکرِ ایامِ وصالش</p></div></div>