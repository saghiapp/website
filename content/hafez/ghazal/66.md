---
title: >-
    غزل شمارهٔ ۱۵۸
---
# غزل شمارهٔ ۱۵۸

<div class="b" id="bn1"><div class="m1"><p>من و انکارِ شراب! این چه حکایت باشد؟</p></div>
<div class="m2"><p>غالباً این قَدَرَم عقل و کِفایت باشد</p></div></div>
<div class="b" id="bn2"><div class="m1"><p>تا به غایت رهِ میخانه نمی‌دانستم</p></div>
<div class="m2"><p>ور نه مستوری ما تا به چه غایت باشد</p></div></div>
<div class="b" id="bn3"><div class="m1"><p>زاهد و عجب و نماز و من و مستی و نیاز</p></div>
<div class="m2"><p>تا تو را خود ز میان با که عنایت باشد</p></div></div>
<div class="b" id="bn4"><div class="m1"><p>زاهد ار راه به رندی نَبَرَد معذور است</p></div>
<div class="m2"><p>عشق کاریست که موقوف هدایت باشد</p></div></div>
<div class="b" id="bn5"><div class="m1"><p>من که شب‌ها رهِ تقوا زده‌ام با دف و چنگ</p></div>
<div class="m2"><p>این زمان سر به ره آرم چه حکایت باشد؟</p></div></div>
<div class="b" id="bn6"><div class="m1"><p>بندهٔ پیرِ مغانم که ز جهلم بِرَهانْد</p></div>
<div class="m2"><p>پیرِ ما هر چه کُنَد عینِ عنایت باشد</p></div></div>
<div class="b" id="bn7"><div class="m1"><p>دوش از این غصه نَخُفتَم که رفیقی می‌گفت</p></div>
<div class="m2"><p>حافظ ار مست بُوَد جایِ شکایت باشد</p></div></div>