---
title: >-
    غزل شمارهٔ ۲۰۶
---
# غزل شمارهٔ ۲۰۶

<div class="b" id="bn1"><div class="m1"><p>پیش از اینَت بیش از این اندیشهٔ عُشّاق بود</p></div>
<div class="m2"><p>مِهرورزیِ تو با ما شُهرهٔ آفاق بود</p></div></div>
<div class="b" id="bn2"><div class="m1"><p>یاد باد آن صحبتِ شب‌ها که با نوشین لبان</p></div>
<div class="m2"><p>بحثِ سِرِّ عشق و ذکرِ حلقهٔ عُشّاق بود</p></div></div>
<div class="b" id="bn3"><div class="m1"><p>پیش از این کاین سقفِ سبز و طاقِ مینا بَرکِشند</p></div>
<div class="m2"><p>مَنظَرِ چشمِ مرا ابرویِ جانان طاق بود</p></div></div>
<div class="b" id="bn4"><div class="m1"><p>از دَمِ صبحِ ازل تا آخرِ شامِ ابد</p></div>
<div class="m2"><p>دوستی و مِهر بر یک عهد و یک میثاق بود</p></div></div>
<div class="b" id="bn5"><div class="m1"><p>سایهٔ معشوق اگر افتاد بر عاشق چه شد؟</p></div>
<div class="m2"><p>ما به او محتاج بودیم او به ما مشتاق بود</p></div></div>
<div class="b" id="bn6"><div class="m1"><p>حُسنِ مَه رویانِ مجلس گر چه دل می‌بُرد و دین</p></div>
<div class="m2"><p>بحثِ ما در لطفِ طبع و خوبیِ اخلاق بود</p></div></div>
<div class="b" id="bn7"><div class="m1"><p>بر درِ شاهم گدایی نکته‌ای در کار کرد</p></div>
<div class="m2"><p>گفت بر هر خوان که بِنْشَستَم خدا رزّاق بود</p></div></div>
<div class="b" id="bn8"><div class="m1"><p>رشتهٔ تسبیح اگر بُگْسَست معذورم بدار</p></div>
<div class="m2"><p>دستم اندر دامنِ ساقیِ سیمین ساق بود</p></div></div>
<div class="b" id="bn9"><div class="m1"><p>در شبِ قدر ار صَبوحی کرده‌ام، عیبم مکن</p></div>
<div class="m2"><p>سرخوش آمد یار و جامی بر کنارِ طاق بود</p></div></div>
<div class="b" id="bn10"><div class="m1"><p>شعرِ حافظ در زمانِ آدم اندر باغِ خُلد</p></div>
<div class="m2"><p>دفترِ نسرین و گُل را زینتِ اوراق بود</p></div></div>