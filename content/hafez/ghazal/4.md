---
title: >-
    غزل شمارهٔ ۱۰۱
---
# غزل شمارهٔ ۱۰۱

<div class="b" id="bn1"><div class="m1"><p>شراب و عیش نهان چیست؟ کارِ بی‌بنیاد</p></div>
<div class="m2"><p>زدیم بر صفِ رندان و هر چه بادا باد</p></div></div>
<div class="b" id="bn2"><div class="m1"><p>گره ز دل بگشا وز سپهر یاد مکن</p></div>
<div class="m2"><p>که فکر هیچ مهندس چنین گره نگشاد</p></div></div>
<div class="b" id="bn3"><div class="m1"><p>ز انقلابِ زمانه عجب مدار که چرخ</p></div>
<div class="m2"><p>از این فسانه هزاران هزار دارد یاد</p></div></div>
<div class="b" id="bn4"><div class="m1"><p>قدح به شرطِ ادب گیر زان که ترکیبش</p></div>
<div class="m2"><p>ز کاسهٔ سرِ جمشید و بهمن است و قباد</p></div></div>
<div class="b" id="bn5"><div class="m1"><p>که آگه است که کاووس و کی کجا رفتند؟</p></div>
<div class="m2"><p>که واقف است که چون رفت تخت جم، بر باد؟</p></div></div>
<div class="b" id="bn6"><div class="m1"><p>ز حسرتِ لبِ شیرین هنوز می‌بینم</p></div>
<div class="m2"><p>که لاله می‌دمد از خونِ دیدهٔ فرهاد</p></div></div>
<div class="b" id="bn7"><div class="m1"><p>مگر که لاله بدانست بی‌وفاییِ دهر</p></div>
<div class="m2"><p>که تا بزاد و بِشُد، جامِ می ز کف نَنَهاد</p></div></div>
<div class="b" id="bn8"><div class="m1"><p>بیا بیا که زمانی ز می خراب شویم</p></div>
<div class="m2"><p>مگر رسیم به گنجی در این خراب آباد</p></div></div>
<div class="b" id="bn9"><div class="m1"><p>نمی‌دهند اجازت مرا به سِیرِ سفر</p></div>
<div class="m2"><p>نسیمِ بادِ مُصَلّا و آبِ رُکن آباد</p></div></div>
<div class="b" id="bn10"><div class="m1"><p>قدح مگیر چو حافظ مگر به نالهٔ چنگ</p></div>
<div class="m2"><p>که بسته‌اند بر ابریشمِ طرب دلِ شاد</p></div></div>