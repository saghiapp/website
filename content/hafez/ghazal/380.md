---
title: >-
    غزل شمارهٔ ۴۴۰
---
# غزل شمارهٔ ۴۴۰

<div class="b" id="bn1"><div class="m1"><p>سحر با باد می‌گفتم حدیث آرزومندی</p></div>
<div class="m2"><p>خطاب آمد که واثق شو به الطاف خداوندی</p></div></div>
<div class="b" id="bn2"><div class="m1"><p>دعای صبح و آه شب کلید گنج مقصود است</p></div>
<div class="m2"><p>بدین راه و روش می‌رو که با دلدار پیوندی</p></div></div>
<div class="b" id="bn3"><div class="m1"><p>قلم را آن زبان نبود که سر عشق گوید باز</p></div>
<div class="m2"><p>ورای حد تقریر است شرح آرزومندی</p></div></div>
<div class="b" id="bn4"><div class="m1"><p>الا ای یوسف مصری که کردت سلطنت مغرور</p></div>
<div class="m2"><p>پدر را بازپرس آخر کجا شد مهر فرزندی</p></div></div>
<div class="b" id="bn5"><div class="m1"><p>جهان پیر رعنا را ترحم در جبلت نیست</p></div>
<div class="m2"><p>ز مهر او چه می‌پرسی در او همت چه می‌بندی</p></div></div>
<div class="b" id="bn6"><div class="m1"><p>همایی چون تو عالی قدر حرص استخوان تا کی</p></div>
<div class="m2"><p>دریغ آن سایه همت که بر نااهل افکندی</p></div></div>
<div class="b" id="bn7"><div class="m1"><p>در این بازار اگر سودیست با درویش خرسند است</p></div>
<div class="m2"><p>خدایا منعمم گردان به درویشی و خرسندی</p></div></div>
<div class="b" id="bn8"><div class="m1"><p>به شعر حافظ شیراز می‌رقصند و می‌نازند</p></div>
<div class="m2"><p>سیه چشمان کشمیری و ترکان سمرقندی</p></div></div>