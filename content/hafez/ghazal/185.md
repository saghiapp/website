---
title: >-
    غزل شمارهٔ ۲۶۵
---
# غزل شمارهٔ ۲۶۵

<div class="b" id="bn1"><div class="m1"><p>برنیامد از تَمَّنایِ لَبَت کامم هنوز</p></div>
<div class="m2"><p>بر امید جامِ لعلت دُردی آشامم هنوز</p></div></div>
<div class="b" id="bn2"><div class="m1"><p>روز اول رفت دینم در سرِ زلفین تو</p></div>
<div class="m2"><p>تا چه خواهد شد در این سودا سرانجامم هنوز</p></div></div>
<div class="b" id="bn3"><div class="m1"><p>ساقیا یک جرعه‌ای زان آبِ آتشگون که من</p></div>
<div class="m2"><p>در میانِ پُختگانِ عشقِ او خامم هنوز</p></div></div>
<div class="b" id="bn4"><div class="m1"><p>از خطا گفتم شبی زلفِ تو را مُشکِ خُتَن</p></div>
<div class="m2"><p>می‌زند هر لحظه تیغی مو بر اندامم هنوز</p></div></div>
<div class="b" id="bn5"><div class="m1"><p>پرتوِ رویِ تو تا در خلوتم دید آفتاب</p></div>
<div class="m2"><p>می‌رود چون سایه هر دَم، بر در و بامم هنوز</p></div></div>
<div class="b" id="bn6"><div class="m1"><p>نام من رفته‌ست روزی بر لبِ جانان به سَهو</p></div>
<div class="m2"><p>اهلِ دل را بویِ جان می‌آید از نامم هنوز</p></div></div>
<div class="b" id="bn7"><div class="m1"><p>در ازل داده‌ست ما را ساقیِ لعلِ لبت</p></div>
<div class="m2"><p>جرعهٔ جامی که من مَدهوشِ آن جامم هنوز</p></div></div>
<div class="b" id="bn8"><div class="m1"><p>ای که گفتی جان بده تا باشَدَت آرامِ جان</p></div>
<div class="m2"><p>جان به غم‌هایش سپردم، نیست آرامم هنوز</p></div></div>
<div class="b" id="bn9"><div class="m1"><p>در قلم آورد حافظ قصهٔ لَعلِ لَبَش</p></div>
<div class="m2"><p>آب حیوان می‌رود هر دَم ز اقلامم هنوز</p></div></div>