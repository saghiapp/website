---
title: >-
    غزل شمارهٔ ۳۷
---
# غزل شمارهٔ ۳۷

<div class="b" id="bn1"><div class="m1"><p>بیا که قصرِ اَمَل سخت سست بنیادست</p></div>
<div class="m2"><p>بیار باده که بنیادِ عمر بر بادست</p></div></div>
<div class="b" id="bn2"><div class="m1"><p>غلامِ همتِ آنم که زیرِ چرخِ کبود</p></div>
<div class="m2"><p>ز هر چه رنگِ تعلق پذیرد آزادست</p></div></div>
<div class="b" id="bn3"><div class="m1"><p>چه گویمت که به میخانه دوش مست و خراب</p></div>
<div class="m2"><p>سروشِ عالَمِ غیبم چه مژده‌ها دادست</p></div></div>
<div class="b" id="bn4"><div class="m1"><p>که ای بلندنظر شاهبازِ سِدره نشین</p></div>
<div class="m2"><p>نشیمن تو نه این کُنجِ محنت آبادست</p></div></div>
<div class="b" id="bn5"><div class="m1"><p>تو را ز کنگرهٔ عرش می‌زنند صفیر</p></div>
<div class="m2"><p>ندانمت که در این دامگه چه افتادست</p></div></div>
<div class="b" id="bn6"><div class="m1"><p>نصیحتی کنمت یاد گیر و در عمل آر</p></div>
<div class="m2"><p>که این حدیث، ز پیرِ طریقتم یادست</p></div></div>
<div class="b" id="bn7"><div class="m1"><p>غمِ جهان مخور و پندِ من مَبَر از یاد</p></div>
<div class="m2"><p>که این لطیفهٔ عشقم ز رهروی یادست</p></div></div>
<div class="b" id="bn8"><div class="m1"><p>رضا به داده بده، وز جبین گره بگشای</p></div>
<div class="m2"><p>که بر من و تو دَرِ اختیار نگشادست</p></div></div>
<div class="b" id="bn9"><div class="m1"><p>مجو درستیِ عهد از جهانِ سست نهاد</p></div>
<div class="m2"><p>که این عجوز، عروس هزاردامادست</p></div></div>
<div class="b" id="bn10"><div class="m1"><p>نشان عهد و وفا نیست در تبسمِ گل</p></div>
<div class="m2"><p>بنال بلبل بی دل که جای فریادست</p></div></div>
<div class="b" id="bn11"><div class="m1"><p>حسد چه می‌بری ای سست نظم بر حافظ؟</p></div>
<div class="m2"><p>قبولِ خاطر و لطفِ سخن خدادادست</p></div></div>