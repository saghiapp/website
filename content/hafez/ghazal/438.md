---
title: >-
    غزل شمارهٔ ۴۹۳
---
# غزل شمارهٔ ۴۹۳

<div class="b" id="bn1"><div class="m1"><p>ای پادشه خوبان داد از غم تنهایی</p></div>
<div class="m2"><p>دل بی تو به جان آمد وقت است که بازآیی</p></div></div>
<div class="b" id="bn2"><div class="m1"><p>دایم گل این بستان شاداب نمی‌ماند</p></div>
<div class="m2"><p>دریاب ضعیفان را در وقت توانایی</p></div></div>
<div class="b" id="bn3"><div class="m1"><p>دیشب گله زلفش با باد همی‌کردم</p></div>
<div class="m2"><p>گفتا غلطی بگذر زین فکرت سودایی</p></div></div>
<div class="b" id="bn4"><div class="m1"><p>صد باد صبا این جا با سلسله می‌رقصند</p></div>
<div class="m2"><p>این است حریف ای دل تا باد نپیمایی</p></div></div>
<div class="b" id="bn5"><div class="m1"><p>مشتاقی و مهجوری دور از تو چنانم کرد</p></div>
<div class="m2"><p>کز دست بخواهد شد پایاب شکیبایی</p></div></div>
<div class="b" id="bn6"><div class="m1"><p>یا رب به که شاید گفت این نکته که در عالم</p></div>
<div class="m2"><p>رخساره به کس ننمود آن شاهد هرجایی</p></div></div>
<div class="b" id="bn7"><div class="m1"><p>ساقی چمن گل را بی روی تو رنگی نیست</p></div>
<div class="m2"><p>شمشاد خرامان کن تا باغ بیارایی</p></div></div>
<div class="b" id="bn8"><div class="m1"><p>ای درد توام درمان در بستر ناکامی</p></div>
<div class="m2"><p>و ای یاد توام مونس در گوشه تنهایی</p></div></div>
<div class="b" id="bn9"><div class="m1"><p>در دایره قسمت ما نقطه تسلیمیم</p></div>
<div class="m2"><p>لطف آن چه تو اندیشی حکم آن چه تو فرمایی</p></div></div>
<div class="b" id="bn10"><div class="m1"><p>فکر خود و رای خود در عالم رندی نیست</p></div>
<div class="m2"><p>کفر است در این مذهب خودبینی و خودرایی</p></div></div>
<div class="b" id="bn11"><div class="m1"><p>زین دایره مینا خونین جگرم می ده</p></div>
<div class="m2"><p>تا حل کنم این مشکل در ساغر مینایی</p></div></div>
<div class="b" id="bn12"><div class="m1"><p>حافظ شب هجران شد بوی خوش وصل آمد</p></div>
<div class="m2"><p>شادیت مبارک باد ای عاشق شیدایی</p></div></div>