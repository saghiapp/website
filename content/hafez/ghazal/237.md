---
title: >-
    غزل شمارهٔ ۳۱۱
---
# غزل شمارهٔ ۳۱۱

<div class="b" id="bn1"><div class="m1"><p>عاشقِ رویِ جوانی خوشِ نوخاسته‌ام</p></div>
<div class="m2"><p>وز خدا دولتِ این غم به دعا خواسته‌ام</p></div></div>
<div class="b" id="bn2"><div class="m1"><p>عاشق و رِند و نظربازم و می‌گویم فاش</p></div>
<div class="m2"><p>تا بدانی که به چندین هنر آراسته‌ام</p></div></div>
<div class="b" id="bn3"><div class="m1"><p>شَرمَم از خرقهٔ آلودهٔ خود می‌آید</p></div>
<div class="m2"><p>که بر او وصله به صد شُعبده پیراسته‌ام</p></div></div>
<div class="b" id="bn4"><div class="m1"><p>خوش بسوز از غَمَش ای شمع که اینک من نیز</p></div>
<div class="m2"><p>هم بدین کار کمربسته و برخاسته‌ام</p></div></div>
<div class="b" id="bn5"><div class="m1"><p>با چُنین حیرتم از دست بِشُد صرفهٔ کار</p></div>
<div class="m2"><p>در غم افزوده‌ام آنچ از دل و جان کاسته‌ام</p></div></div>
<div class="b" id="bn6"><div class="m1"><p>همچو حافظ به خرابات رَوَم جامه قبا</p></div>
<div class="m2"><p>بو که در بَر کَشَد آن دلبرِ نوخاسته‌ام</p></div></div>