---
title: >-
    غزل شمارهٔ ۱۱۱
---
# غزل شمارهٔ ۱۱۱

<div class="b" id="bn1"><div class="m1"><p>عکسِ رویِ تو چو در آینهٔ جام افتاد</p></div>
<div class="m2"><p>عارف از خندهٔ مِی در طمعِ خام افتاد</p></div></div>
<div class="b" id="bn2"><div class="m1"><p>حُسن رویِ تو به یک جلوه که در آینه کرد</p></div>
<div class="m2"><p>این همه نقش در آیینهٔ اوهام افتاد</p></div></div>
<div class="b" id="bn3"><div class="m1"><p>این همه عکسِ می و نقشِ نگارین که نمود</p></div>
<div class="m2"><p>یک فروغِ رخِ ساقیست که در جام افتاد</p></div></div>
<div class="b" id="bn4"><div class="m1"><p>غیرتِ عشق، زبانِ همه خاصان بِبُرید</p></div>
<div class="m2"><p>کز کجا سِرِّ غمش در دهنِ عام افتاد</p></div></div>
<div class="b" id="bn5"><div class="m1"><p>من ز مسجد به خرابات نه خود افتادم</p></div>
<div class="m2"><p>اینم از عهدِ ازل حاصلِ فرجام افتاد</p></div></div>
<div class="b" id="bn6"><div class="m1"><p>چه کند کز پی دوران نرود چون پرگار؟</p></div>
<div class="m2"><p>هر که در دایرهٔ گردشِ ایام افتاد</p></div></div>
<div class="b" id="bn7"><div class="m1"><p>در خَمِ زلفِ تو آویخت دل از چاهِ زَنَخ</p></div>
<div class="m2"><p>آه، کز چاه برون آمد و در دام افتاد</p></div></div>
<div class="b" id="bn8"><div class="m1"><p>آن شد ای خواجه که در صومعه بازم بینی</p></div>
<div class="m2"><p>کار ما با رخِ ساقیّ و لبِ جام افتاد</p></div></div>
<div class="b" id="bn9"><div class="m1"><p>زیرِ شمشیرِ غمش رقص‌کُنان باید رفت</p></div>
<div class="m2"><p>کان که شد کشتهٔ او نیک سرانجام افتاد</p></div></div>
<div class="b" id="bn10"><div class="m1"><p>هر دَمَش با منِ دلسوخته لطفی دگر است</p></div>
<div class="m2"><p>این گدا بین که چه شایستهٔ اِنعام افتاد</p></div></div>
<div class="b" id="bn11"><div class="m1"><p>صوفیان جمله حریفند و نظرباز ولی</p></div>
<div class="m2"><p>زین میان حافظِ دلسوخته بدنام افتاد</p></div></div>