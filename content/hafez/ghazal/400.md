---
title: >-
    غزل شمارهٔ ۴۵۹
---
# غزل شمارهٔ ۴۵۹

<div class="b" id="bn1"><div class="m1"><p>زین خوش رقم که بر گل رخسار می‌کشی</p></div>
<div class="m2"><p>خط بر صحیفه گل و گلزار می‌کشی</p></div></div>
<div class="b" id="bn2"><div class="m1"><p>اشک حرم نشین نهانخانه مرا</p></div>
<div class="m2"><p>زان سوی هفت پرده به بازار می‌کشی</p></div></div>
<div class="b" id="bn3"><div class="m1"><p>کاهل روی چو باد صبا را به بوی زلف</p></div>
<div class="m2"><p>هر دم به قید سلسله در کار می‌کشی</p></div></div>
<div class="b" id="bn4"><div class="m1"><p>هر دم به یاد آن لب میگون و چشم مست</p></div>
<div class="m2"><p>از خلوتم به خانه خمار می‌کشی</p></div></div>
<div class="b" id="bn5"><div class="m1"><p>گفتی سر تو بسته فتراک ما شود</p></div>
<div class="m2"><p>سهل است اگر تو زحمت این بار می‌کشی</p></div></div>
<div class="b" id="bn6"><div class="m1"><p>با چشم و ابروی تو چه تدبیر دل کنم</p></div>
<div class="m2"><p>وه زین کمان که بر من بیمار می‌کشی</p></div></div>
<div class="b" id="bn7"><div class="m1"><p>بازآ که چشم بد ز رخت دفع می‌کند</p></div>
<div class="m2"><p>ای تازه گل که دامن از این خار می‌کشی</p></div></div>
<div class="b" id="bn8"><div class="m1"><p>حافظ دگر چه می‌طلبی از نعیم دهر</p></div>
<div class="m2"><p>می می‌خوری و طره دلدار می‌کشی</p></div></div>