---
title: >-
    غزل شمارهٔ ۷۷
---
# غزل شمارهٔ ۷۷

<div class="b" id="bn1"><div class="m1"><p>بلبلی برگِ گُلی خوش رنگ در منقار داشت</p></div>
<div class="m2"><p>و اندر آن برگ و نوا خوش ناله‌هایِ زار داشت</p></div></div>
<div class="b" id="bn2"><div class="m1"><p>گفتمش در عین وصل، این ناله و فریاد چیست؟</p></div>
<div class="m2"><p>گفت ما را جلوهٔ معشوق در این کار داشت</p></div></div>
<div class="b" id="bn3"><div class="m1"><p>یار اگر ننشست با ما نیست جای اعتراض</p></div>
<div class="m2"><p>پادشاهی کامران بود، از گدایی عار داشت</p></div></div>
<div class="b" id="bn4"><div class="m1"><p>در نمی‌گیرد نیاز و نازِ ما با حُسنِ دوست</p></div>
<div class="m2"><p>خُرَّم آن کز نازنینان، بختِ برخوردار داشت</p></div></div>
<div class="b" id="bn5"><div class="m1"><p>خیز تا بر کِلکِ آن نقاش، جان افشان کنیم</p></div>
<div class="m2"><p>کاین همه نقشِ عجب در گردشِ پرگار داشت</p></div></div>
<div class="b" id="bn6"><div class="m1"><p>گر مریدِ راهِ عشقی فکرِ بدنامی مکن</p></div>
<div class="m2"><p>شیخِ صنعان خرقه رهنِ خانهٔ خَمّار داشت</p></div></div>
<div class="b" id="bn7"><div class="m1"><p>وقتِ آن شیرین قلندر خوش که در اَطوارِ سیر</p></div>
<div class="m2"><p>ذکرِ تسبیحِ مَلَک در حلقهٔ زُنّار داشت</p></div></div>
<div class="b" id="bn8"><div class="m1"><p>چشمِ حافظ زیرِ بامِ قصرِ آن حوری سرشت</p></div>
<div class="m2"><p>شیوهٔ جَنّاتُ تَجری تَحتِهَا الاَنهار داشت</p></div></div>