---
title: >-
    غزل شمارهٔ ۲۸۹
---
# غزل شمارهٔ ۲۸۹

<div class="b" id="bn1"><div class="m1"><p>مَجمَعِ خوبی و لطف است عِذار چو مَهَش</p></div>
<div class="m2"><p>لیکَنَش مِهر و وفا نیست خدایا بِدَهَش</p></div></div>
<div class="b" id="bn2"><div class="m1"><p>دلبرم شاهد و طفل است و به بازی روزی</p></div>
<div class="m2"><p>بِکُشد زارم و در شرع نباشد گُنَهَش</p></div></div>
<div class="b" id="bn3"><div class="m1"><p>من همان بِه که از او نیک نگه دارم دل</p></div>
<div class="m2"><p>که بد و نیک ندیده‌ست و ندارد نِگَهَش</p></div></div>
<div class="b" id="bn4"><div class="m1"><p>بویِ شیر از لبِ همچون شِکَرَش می‌آید</p></div>
<div class="m2"><p>گر چه خون می‌چکد از شیوهٔ چشمِ سیَهَش</p></div></div>
<div class="b" id="bn5"><div class="m1"><p>چارده ساله بُتی چابُکِ شیرین دارم</p></div>
<div class="m2"><p>که به جان حلقه به گوش است، مَهِ چاردَهَش</p></div></div>
<div class="b" id="bn6"><div class="m1"><p>از پِی آن گُلِ نورَستِه دلِ ما یارب</p></div>
<div class="m2"><p>خود کجا شد که ندیدیم در این چند گَهَش</p></div></div>
<div class="b" id="bn7"><div class="m1"><p>یارِ دلدارِ من ار قلب بدین سان شِکَنَد</p></div>
<div class="m2"><p>بِبَرَد زود به جانداریِ خود پادشهش</p></div></div>
<div class="b" id="bn8"><div class="m1"><p>جان به شکرانه کنم صرف گَر آن دانهٔ دُر</p></div>
<div class="m2"><p>صدفِ سینهٔ حافظ بُوَد آرامگَهَش</p></div></div>