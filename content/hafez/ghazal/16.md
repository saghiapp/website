---
title: >-
    غزل شمارهٔ ۱۱۲
---
# غزل شمارهٔ ۱۱۲

<div class="b" id="bn1"><div class="m1"><p>آن که رخسارِ تو را رنگِ گل و نسرین داد</p></div>
<div class="m2"><p>صبر و آرام توانَد به منِ مسکین داد</p></div></div>
<div class="b" id="bn2"><div class="m1"><p>وان که گیسویِ تو را رسمِ تَطاول آموخت</p></div>
<div class="m2"><p>هم تواند کَرَمَش دادِ منِ غمگین داد</p></div></div>
<div class="b" id="bn3"><div class="m1"><p>من همان روز ز فرهاد طمع بُبریدم</p></div>
<div class="m2"><p>که عنانِ دلِ شیدا به لبِ شیرین داد</p></div></div>
<div class="b" id="bn4"><div class="m1"><p>گنجِ زر گر نَبُوَد، کُنجِ قناعت باقیست</p></div>
<div class="m2"><p>آن که آن داد به شاهان، به گدایان این داد</p></div></div>
<div class="b" id="bn5"><div class="m1"><p>خوش عروسیست جهان از رهِ صورت لیکن</p></div>
<div class="m2"><p>هر که پیوست بدو، عمرِ خودش کاوین داد</p></div></div>
<div class="b" id="bn6"><div class="m1"><p>بعد از این دستِ من و دامنِ سرو و لبِ جوی</p></div>
<div class="m2"><p>خاصه اکنون که صبا مژده فروردین داد</p></div></div>
<div class="b" id="bn7"><div class="m1"><p>در کفِ غصه دوران، دلِ حافظ خون شد</p></div>
<div class="m2"><p>از فراقِ رُخَت ای خواجه قوامُ الدین، داد</p></div></div>