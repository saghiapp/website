---
title: >-
    غزل شمارهٔ ۳۵
---
# غزل شمارهٔ ۳۵

<div class="b" id="bn1"><div class="m1"><p>برو به کارِ خود ای واعظ این چه فریادست</p></div>
<div class="m2"><p>مرا فتاد دل از ره، تو را چه افتادست؟</p></div></div>
<div class="b" id="bn2"><div class="m1"><p>میان او که خدا آفریده است از هیچ</p></div>
<div class="m2"><p>دقیقه‌ایست که هیچ آفریده نگشادست</p></div></div>
<div class="b" id="bn3"><div class="m1"><p>به کام تا نرساند مرا لبش چون نای</p></div>
<div class="m2"><p>نصیحتِ همه عالم به گوش من بادست</p></div></div>
<div class="b" id="bn4"><div class="m1"><p>گدای کوی تو از هشت خُلد مستغنیست</p></div>
<div class="m2"><p>اسیرِ عشقِ تو از هر دو عالم آزادست</p></div></div>
<div class="b" id="bn5"><div class="m1"><p>اگر چه مستی عشقم خراب کرد ولی</p></div>
<div class="m2"><p>اساسِ هستیِ من زان خراب آبادست</p></div></div>
<div class="b" id="bn6"><div class="m1"><p>دلا منال ز بیداد و جور یار که یار</p></div>
<div class="m2"><p>تو را نصیب همین کرد و این از آن دادست</p></div></div>
<div class="b" id="bn7"><div class="m1"><p>برو فِسانه مخوان و فسون مدم حافظ</p></div>
<div class="m2"><p>کز این فسانه و افسون مرا بسی یادست</p></div></div>