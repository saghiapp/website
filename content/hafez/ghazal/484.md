---
title: >-
    غزل شمارهٔ ۸۹
---
# غزل شمارهٔ ۸۹

<div class="b" id="bn1"><div class="m1"><p>یا رب سببی ساز که یارم به سلامت</p></div>
<div class="m2"><p>بازآید و بِرهانَدَم از بندِ مَلامت</p></div></div>
<div class="b" id="bn2"><div class="m1"><p>خاکِ رهِ آن یارِ سفرکرده بیارید</p></div>
<div class="m2"><p>تا چشمِ جهان بین کُنَمَش جایِ اقامت</p></div></div>
<div class="b" id="bn3"><div class="m1"><p>فریاد که از شش جهتم راه بِبَستند</p></div>
<div class="m2"><p>آن خال و خط و زلف و رخ و عارض و قامت</p></div></div>
<div class="b" id="bn4"><div class="m1"><p>امروز که در دستِ توام مرحمتی کن</p></div>
<div class="m2"><p>فردا که شَوَم خاک چه سود اشکِ ندامت</p></div></div>
<div class="b" id="bn5"><div class="m1"><p>ای آن که به تقریر و بیان دم زنی از عشق</p></div>
<div class="m2"><p>ما با تو نداریم سخن، خیر و سلامت</p></div></div>
<div class="b" id="bn6"><div class="m1"><p>درویش مکن ناله ز شمشیرِ اَحِبّا</p></div>
<div class="m2"><p>کاین طایفه از کشته ستانند غرامت</p></div></div>
<div class="b" id="bn7"><div class="m1"><p>در خرقه زن آتش که خمِ ابرویِ ساقی</p></div>
<div class="m2"><p>بر می‌شکند گوشهٔ محراب امامت</p></div></div>
<div class="b" id="bn8"><div class="m1"><p>حاشا که من از جور و جفای تو بنالم</p></div>
<div class="m2"><p>بیدادِ لطیفان همه لطف است و کرامت</p></div></div>
<div class="b" id="bn9"><div class="m1"><p>کوته نکند بحث سرِ زلف تو حافظ</p></div>
<div class="m2"><p>پیوسته شد این سلسله تا روزِ قیامت</p></div></div>