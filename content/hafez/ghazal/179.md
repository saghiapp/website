---
title: >-
    غزل شمارهٔ ۲۶
---
# غزل شمارهٔ ۲۶

<div class="b" id="bn1"><div class="m1"><p>زلف‌آشفته و خِوی‌کرده و خندان‌لب و مست</p></div>
<div class="m2"><p>پیرهن‌چاک و غزل‌خوان و صُراحی در دست</p></div></div>
<div class="b" id="bn2"><div class="m1"><p>نرگسش عربده‌جوی و لبش افسوس‌کنان</p></div>
<div class="m2"><p>نیم شب دوش به بالین من آمد بنشست</p></div></div>
<div class="b" id="bn3"><div class="m1"><p>سر فرا گوش من آورد به آواز حزین</p></div>
<div class="m2"><p>گفت ای عاشق دیرینهٔ من خوابت هست؟</p></div></div>
<div class="b" id="bn4"><div class="m1"><p>عاشقی را که چنین بادهٔ شبگیر دهند</p></div>
<div class="m2"><p>کافر عشق بود گر نشود باده پرست</p></div></div>
<div class="b" id="bn5"><div class="m1"><p>برو ای زاهد و بر دُردکشان خرده مگیر</p></div>
<div class="m2"><p>که ندادند جز این تحفه به ما روز الست</p></div></div>
<div class="b" id="bn6"><div class="m1"><p>آن چه او ریخت به پیمانهٔ ما نوشیدیم</p></div>
<div class="m2"><p>اگر از خَمر بهشت است وگر بادهٔ مست</p></div></div>
<div class="b" id="bn7"><div class="m1"><p>خندهٔ جامِ می و زلفِ گره‌گیر نگار</p></div>
<div class="m2"><p>ای بسا توبه که چون توبه حافظ بشکست</p></div></div>