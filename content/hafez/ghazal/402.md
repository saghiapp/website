---
title: >-
    غزل شمارهٔ ۴۶۰
---
# غزل شمارهٔ ۴۶۰

<div class="b" id="bn1"><div class="m1"><p>سلیمی منذ حلت بالعراق</p></div>
<div class="m2"><p>الاقی من نواها ما الاقی</p></div></div>
<div class="b" id="bn2"><div class="m1"><p>الا ای ساروان منزل دوست</p></div>
<div class="m2"><p>الی رکبانکم طال اشتیاقی</p></div></div>
<div class="b" id="bn3"><div class="m1"><p>خرد در زنده رود انداز و می نوش</p></div>
<div class="m2"><p>به گلبانگ جوانان عراقی</p></div></div>
<div class="b" id="bn4"><div class="m1"><p>ربیع العمر فی مرعی حماکم</p></div>
<div class="m2"><p>حماک الله یا عهد التلاقی</p></div></div>
<div class="b" id="bn5"><div class="m1"><p>بیا ساقی بده رطل گرانم</p></div>
<div class="m2"><p>سقاک الله من کاس دهاق</p></div></div>
<div class="b" id="bn6"><div class="m1"><p>جوانی باز می‌آرد به یادم</p></div>
<div class="m2"><p>سماع چنگ و دست افشان ساقی</p></div></div>
<div class="b" id="bn7"><div class="m1"><p>می باقی بده تا مست و خوشدل</p></div>
<div class="m2"><p>به یاران برفشانم عمر باقی</p></div></div>
<div class="b" id="bn8"><div class="m1"><p>درونم خون شد از نادیدن دوست</p></div>
<div class="m2"><p>الا تعسا لایام الفراق</p></div></div>
<div class="b" id="bn9"><div class="m1"><p>دموعی بعدکم لا تحقروها</p></div>
<div class="m2"><p>فکم بحر عمیق من سواقی</p></div></div>
<div class="b" id="bn10"><div class="m1"><p>دمی با نیکخواهان متفق باش</p></div>
<div class="m2"><p>غنیمت دان امور اتفاقی</p></div></div>
<div class="b" id="bn11"><div class="m1"><p>بساز ای مطرب خوشخوان خوشگو</p></div>
<div class="m2"><p>به شعر فارسی صوت عراقی</p></div></div>
<div class="b" id="bn12"><div class="m1"><p>عروسی بس خوشی ای دختر رز</p></div>
<div class="m2"><p>ولی گه گه سزاوار طلاقی</p></div></div>
<div class="b" id="bn13"><div class="m1"><p>مسیحای مجرد را برازد</p></div>
<div class="m2"><p>که با خورشید سازد هم وثاقی</p></div></div>
<div class="b" id="bn14"><div class="m1"><p>وصال دوستان روزی ما نیست</p></div>
<div class="m2"><p>بخوان حافظ غزل‌های فراقی</p></div></div>