---
title: >-
    غزل شمارهٔ ۲۳۸
---
# غزل شمارهٔ ۲۳۸

<div class="b" id="bn1"><div class="m1"><p>جهان بر ابرویِ عید از هِلال وَسمه کشید</p></div>
<div class="m2"><p>هِلال عید در ابرویِ یار باید دید</p></div></div>
<div class="b" id="bn2"><div class="m1"><p>شکسته گشت چو پشتِ هلال قامتِ من</p></div>
<div class="m2"><p>کمانِ ابرویِ یارم چو وَسمه بازکشید</p></div></div>
<div class="b" id="bn3"><div class="m1"><p>مگر نسیمِ خَطَت صبح در چمن بگذشت</p></div>
<div class="m2"><p>که گُل به بویِ تو بر تن چو صبح جامه درید</p></div></div>
<div class="b" id="bn4"><div class="m1"><p>نبود چنگ و رَباب و نَبید و عود، که بود</p></div>
<div class="m2"><p>گِلِ وجودِ من آغشتهٔ گلاب و نَبید</p></div></div>
<div class="b" id="bn5"><div class="m1"><p>بیا که با تو بگویم غمِ ملالتِ دل</p></div>
<div class="m2"><p>چرا که بی تو ندارم مَجالِ گفت و شَنید</p></div></div>
<div class="b" id="bn6"><div class="m1"><p>بهایِ وصلِ تو گر جان بُوَد خریدارم</p></div>
<div class="m2"><p>که جنسِ خوب مُبَصِّر به هر چه دید خرید</p></div></div>
<div class="b" id="bn7"><div class="m1"><p>چو ماهِ روی تو در شامِ زلف می‌دیدم</p></div>
<div class="m2"><p>شبم به رویِ تو روشن چو روز می‌گردید</p></div></div>
<div class="b" id="bn8"><div class="m1"><p>به لب رسید مرا جان و برنیامد کام</p></div>
<div class="m2"><p>به سر رسید امید و طلب به سر نرسید</p></div></div>
<div class="b" id="bn9"><div class="m1"><p>ز شوقِ رویِ تو حافظ نوشت حرفی چند</p></div>
<div class="m2"><p>بخوان ز نظمش و در گوش کن چو مروارید</p></div></div>