---
title: >-
    غزل شمارهٔ ۲۰
---
# غزل شمارهٔ ۲۰

<div class="b" id="bn1"><div class="m1"><p>روزه یک سو شد و عید آمد و دل‌ها برخاست</p></div>
<div class="m2"><p>می ز خُمخانه به جوش آمد و می‌باید خواست</p></div></div>
<div class="b" id="bn2"><div class="m1"><p>نوبهٔ زهدفروشانِ گران جان بگذشت</p></div>
<div class="m2"><p>وقتِ رندی و طرب کردن رندان پیداست</p></div></div>
<div class="b" id="bn3"><div class="m1"><p>چه ملامت بود آن را که چنین باده خورَد؟</p></div>
<div class="m2"><p>این چه عیب است بدین بی‌خردی، وین چه خطاست؟</p></div></div>
<div class="b" id="bn4"><div class="m1"><p>باده نوشی که در او روی و ریایی نَبُوَد</p></div>
<div class="m2"><p>بهتر از زهدفروشی، که در او روی و ریاست</p></div></div>
<div class="b" id="bn5"><div class="m1"><p>ما نه رندان ریاییم و حریفان نفاق</p></div>
<div class="m2"><p>آن که او عالِم سِرّ است، بدین حال گواست</p></div></div>
<div class="b" id="bn6"><div class="m1"><p>فرض ایزد بگزاریم و به کس بد نکنیم</p></div>
<div class="m2"><p>وان چه گویند روا نیست، نگوییم رواست</p></div></div>
<div class="b" id="bn7"><div class="m1"><p>چه شود گر من و تو چند قدح باده خوریم؟</p></div>
<div class="m2"><p>باده از خون رَزان است، نه از خون شماست</p></div></div>
<div class="b" id="bn8"><div class="m1"><p>این چه عیب است کز آن عیب خلل خواهد بود</p></div>
<div class="m2"><p>ور بُوَد نیز چه شد؟ مردم بی‌عیب کجاست</p></div></div>