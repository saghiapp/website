---
title: >-
    غزل شمارهٔ ۱۹۷
---
# غزل شمارهٔ ۱۹۷

<div class="b" id="bn1"><div class="m1"><p>شاهدان گر دلبری زین سان کنند</p></div>
<div class="m2"><p>زاهدان را رخنه در ایمان کنند</p></div></div>
<div class="b" id="bn2"><div class="m1"><p>هر کجا آن شاخِ نرگس بِشْکُفَد</p></div>
<div class="m2"><p>گُلرُخانَش دیده نرگس دان کنند</p></div></div>
<div class="b" id="bn3"><div class="m1"><p>ای جوانِ سَروقَد، گویی بِبَر</p></div>
<div class="m2"><p>پیش از آن کز قامتت چوگان کنند</p></div></div>
<div class="b" id="bn4"><div class="m1"><p>عاشقان را بر سرِ خود حُکم نیست</p></div>
<div class="m2"><p>هر چه فرمانِ تو باشد آن کنند</p></div></div>
<div class="b" id="bn5"><div class="m1"><p>پیشِ چشمم کمتر است از قطره‌ای</p></div>
<div class="m2"><p>این حکایت‌ها که از طوفان کنند</p></div></div>
<div class="b" id="bn6"><div class="m1"><p>یارِ ما چون گیرد آغازِ سَماع</p></div>
<div class="m2"><p>قُدسیان بر عرش دَستْ افشان کنند</p></div></div>
<div class="b" id="bn7"><div class="m1"><p>مردمِ چشمم به خون آغشته شد</p></div>
<div class="m2"><p>در کجا این ظلم بر انسان کنند؟</p></div></div>
<div class="b" id="bn8"><div class="m1"><p>خوش برآ با غصه  ای دل کَاهلِ راز</p></div>
<div class="m2"><p>عیشِ خوش در بوتهٔ هجران کنند</p></div></div>
<div class="b" id="bn9"><div class="m1"><p>سر مکش حافظ ز آهِ نیمْ شب</p></div>
<div class="m2"><p>تا چو صبحت، آینه رخشان کنند</p></div></div>