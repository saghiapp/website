---
title: >-
    غزل شمارهٔ ۸
---
# غزل شمارهٔ ۸

<div class="b" id="bn1"><div class="m1"><p>ساقیا برخیز و دَردِه جام را</p></div>
<div class="m2"><p>خاک بر سر کن غم ایام را</p></div></div>
<div class="b" id="bn2"><div class="m1"><p>ساغر می بر کفم نِه تا ز بَر</p></div>
<div class="m2"><p>بَرکِشم این دلق اَزرَق‌فام را</p></div></div>
<div class="b" id="bn3"><div class="m1"><p>گر چه بدنامی‌ست نزد عاقلان</p></div>
<div class="m2"><p>ما نمی‌خواهیم ننگ و نام را</p></div></div>
<div class="b" id="bn4"><div class="m1"><p>باده دَردِه چند از این باد غرور</p></div>
<div class="m2"><p>خاک بر سر نفس نافرجام را</p></div></div>
<div class="b" id="bn5"><div class="m1"><p>دود آه سینهٔ نالان من</p></div>
<div class="m2"><p>سوخت این افسردگان خام را</p></div></div>
<div class="b" id="bn6"><div class="m1"><p>محرم راز دل شیدای خود</p></div>
<div class="m2"><p>کس نمی‌بینم ز خاص و عام را</p></div></div>
<div class="b" id="bn7"><div class="m1"><p>با دلارامی مرا خاطر خوش است</p></div>
<div class="m2"><p>کز دلم یک باره بُرد آرام را</p></div></div>
<div class="b" id="bn8"><div class="m1"><p>ننگرد دیگر به سرو اندر چمن</p></div>
<div class="m2"><p>هرکه دید آن سرو سیم‌اندام را</p></div></div>
<div class="b" id="bn9"><div class="m1"><p>صبر کن حافظ به سختی روز و شب</p></div>
<div class="m2"><p>عاقبت روزی بیابی کام را</p></div></div>