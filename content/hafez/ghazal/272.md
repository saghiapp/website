---
title: >-
    غزل شمارهٔ ۳۴۳
---
# غزل شمارهٔ ۳۴۳

<div class="b" id="bn1"><div class="m1"><p>چِل سال بیش رفت که من لاف می‌زنم</p></div>
<div class="m2"><p>کز چاکرانِ پیرِ مُغان کمترین منم</p></div></div>
<div class="b" id="bn2"><div class="m1"><p>هرگز به یُمنِ عاطِفَتِ پیرِ مِی فروش</p></div>
<div class="m2"><p>ساغر تُهی نشد ز مِیِ صافِ روشنم</p></div></div>
<div class="b" id="bn3"><div class="m1"><p>از جاهِ عشق و دولتِ رندانِ پاکباز</p></div>
<div class="m2"><p>پیوسته صدرِ مَصطَبِه‌ها بود مَسکَنَم</p></div></div>
<div class="b" id="bn4"><div class="m1"><p>در شانِ من به دُردکَشی ظَنِّ بَد مَبَر</p></div>
<div class="m2"><p>کآلوده گشت جامه، ولی پاکدامنم</p></div></div>
<div class="b" id="bn5"><div class="m1"><p>شهبازِ دست پادشهم، این چه حالت است؟</p></div>
<div class="m2"><p>کز یاد بُرده‌اند هوایِ نشیمنم</p></div></div>
<div class="b" id="bn6"><div class="m1"><p>حیف است بلبلی چو من اکنون در این قفس</p></div>
<div class="m2"><p>با این لسانِ عَذب، که خامُش چو سوسنم</p></div></div>
<div class="b" id="bn7"><div class="m1"><p>آب و هوای فارس عجب سِفله پرور است</p></div>
<div class="m2"><p>کو همرهی؟ که خیمه از این خاک بَرکَنَم</p></div></div>
<div class="b" id="bn8"><div class="m1"><p>حافظ به زیرِ خرقه قَدَح تا به کِی کشی؟</p></div>
<div class="m2"><p>در بزمِ خواجه پرده ز کارَت برافکنم</p></div></div>
<div class="b" id="bn9"><div class="m1"><p>تورانشهِ خجسته که در من یَزیدِ فضل</p></div>
<div class="m2"><p>شد مِنَّتِ مَواهب او طوقِ گردنم</p></div></div>