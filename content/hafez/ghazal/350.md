---
title: >-
    غزل شمارهٔ ۴۱۳
---
# غزل شمارهٔ ۴۱۳

<div class="b" id="bn1"><div class="m1"><p>خط عذار یار که بگرفت ماه از او</p></div>
<div class="m2"><p>خوش حلقه‌ایست لیک به در نیست راه از او</p></div></div>
<div class="b" id="bn2"><div class="m1"><p>ابروی دوست گوشه محراب دولت است</p></div>
<div class="m2"><p>آن جا بمال چهره و حاجت بخواه از او</p></div></div>
<div class="b" id="bn3"><div class="m1"><p>ای جرعه نوش مجلس جم سینه پاک دار</p></div>
<div class="m2"><p>کآیینه‌ایست جام جهان بین که آه از او</p></div></div>
<div class="b" id="bn4"><div class="m1"><p>کردار اهل صومعه‌ام کرد می پرست</p></div>
<div class="m2"><p>این دود بین که نامه من شد سیاه از او</p></div></div>
<div class="b" id="bn5"><div class="m1"><p>سلطان غم هر آن چه تواند بگو بکن</p></div>
<div class="m2"><p>من برده‌ام به باده فروشان پناه از او</p></div></div>
<div class="b" id="bn6"><div class="m1"><p>ساقی چراغ می به ره آفتاب دار</p></div>
<div class="m2"><p>گو برفروز مشعله صبحگاه از او</p></div></div>
<div class="b" id="bn7"><div class="m1"><p>آبی به روزنامه اعمال ما فشان</p></div>
<div class="m2"><p>باشد توان سترد حروف گناه از او</p></div></div>
<div class="b" id="bn8"><div class="m1"><p>حافظ که ساز مطرب عشاق ساز کرد</p></div>
<div class="m2"><p>خالی مباد عرصه این بزمگاه از او</p></div></div>
<div class="b" id="bn9"><div class="m1"><p>آیا در این خیال که دارد گدای شهر</p></div>
<div class="m2"><p>روزی بود که یاد کند پادشاه از او</p></div></div>