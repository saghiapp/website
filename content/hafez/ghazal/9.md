---
title: >-
    غزل شمارهٔ ۱۰۶
---
# غزل شمارهٔ ۱۰۶

<div class="b" id="bn1"><div class="m1"><p>تَنَت به نازِ طبیبان نیازمند مباد</p></div>
<div class="m2"><p>وجود نازکت آزردهٔ گزند مباد</p></div></div>
<div class="b" id="bn2"><div class="m1"><p>سلامتِ همه آفاق در سلامتِ توست</p></div>
<div class="m2"><p>به هیچ عارضه شخصِ تو دردمند مباد</p></div></div>
<div class="b" id="bn3"><div class="m1"><p>جمالِ صورت و معنی ز امنِ صحتِ توست</p></div>
<div class="m2"><p>که ظاهرت دُژَم و باطنت نَژَند مباد</p></div></div>
<div class="b" id="bn4"><div class="m1"><p>در این چمن چو درآید خزان به یغمایی</p></div>
<div class="m2"><p>رهش به سروِ سهی قامتِ بلند مباد</p></div></div>
<div class="b" id="bn5"><div class="m1"><p>در آن بساط که حُسن تو جلوه آغازد</p></div>
<div class="m2"><p>مجالِ طعنهٔ بدبین و بدپسند مباد</p></div></div>
<div class="b" id="bn6"><div class="m1"><p>هر آن که رویِ چو ماهت به چشمِ بد بیند</p></div>
<div class="m2"><p>بر آتشِ تو به جز جانِ او سپند مباد</p></div></div>
<div class="b" id="bn7"><div class="m1"><p>شفا ز گفتهٔ شِکَّرفِشانِ حافظ جوی</p></div>
<div class="m2"><p>که حاجتت به عِلاجِ گلاب و قند مباد</p></div></div>