---
title: >-
    غزل شمارهٔ ۴۸
---
# غزل شمارهٔ ۴۸

<div class="b" id="bn1"><div class="m1"><p>صوفی از پرتو می راز نهانی دانست</p></div>
<div class="m2"><p>گوهر هر کس از این لعل، توانی دانست</p></div></div>
<div class="b" id="bn2"><div class="m1"><p>قدر مجموعهٔ گل مرغِ سحر داند و بس</p></div>
<div class="m2"><p>که نه هر کو ورقی خواند، معانی دانست</p></div></div>
<div class="b" id="bn3"><div class="m1"><p>عرضه کردم دو جهان بر دلِ کارافتاده</p></div>
<div class="m2"><p>بجز از عشقِ تو باقی همه فانی دانست</p></div></div>
<div class="b" id="bn4"><div class="m1"><p>آن شد اکنون که ز ابنای عوام اندیشم</p></div>
<div class="m2"><p>محتسب نیز در این عیشِ نهانی دانست</p></div></div>
<div class="b" id="bn5"><div class="m1"><p>دلبر آسایش ما مصلحت وقت ندید</p></div>
<div class="m2"><p>ور نه از جانبِ ما دل نگرانی دانست</p></div></div>
<div class="b" id="bn6"><div class="m1"><p>سنگ و گِل را کُنَد از یُمنِ نظر لعل و عقیق</p></div>
<div class="m2"><p>هر که قدرِ نفسِ بادِ یمانی دانست</p></div></div>
<div class="b" id="bn7"><div class="m1"><p>ای که از دفترِ عقل آیت عشق آموزی</p></div>
<div class="m2"><p>ترسم این نکته به تحقیق ندانی دانست</p></div></div>
<div class="b" id="bn8"><div class="m1"><p>می بیاور که ننازد به گلِ باغِ جهان</p></div>
<div class="m2"><p>هر که غارتگریِ بادِ خزانی دانست</p></div></div>
<div class="b" id="bn9"><div class="m1"><p>حافظ این گوهر منظوم که از طبع انگیخت</p></div>
<div class="m2"><p>ز اثرِ تربیتِ آصفِ ثانی دانست</p></div></div>