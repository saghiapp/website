---
title: >-
    غزل شمارهٔ ۹۱
---
# غزل شمارهٔ ۹۱

<div class="b" id="bn1"><div class="m1"><p>ای غایب از نظر به خدا می‌سپارمت</p></div>
<div class="m2"><p>جانم بسوختی و به دل دوست دارمت</p></div></div>
<div class="b" id="bn2"><div class="m1"><p>تا دامنِ کفن نکشم زیرِ پایِ خاک</p></div>
<div class="m2"><p>باور مکن که دست ز دامن بدارمت</p></div></div>
<div class="b" id="bn3"><div class="m1"><p>محرابِ ابرویت بنما تا سحرگهی</p></div>
<div class="m2"><p>دستِ دعا برآرم و در گردن آرمت</p></div></div>
<div class="b" id="bn4"><div class="m1"><p>گر بایدم شدن سویِ هاروتِ بابلی</p></div>
<div class="m2"><p>صد گونه جادویی بکنم تا بیارمت</p></div></div>
<div class="b" id="bn5"><div class="m1"><p>خواهم که پیش میرمت ای بی‌وفا طبیب</p></div>
<div class="m2"><p>بیمار باز پرس که در انتظارمت</p></div></div>
<div class="b" id="bn6"><div class="m1"><p>صد جوی آب بسته‌ام از دیده بر کنار</p></div>
<div class="m2"><p>بر بویِ تخمِ مِهر که در دل بکارمت</p></div></div>
<div class="b" id="bn7"><div class="m1"><p>خونم بریخت وز غمِ عشقم خلاص داد</p></div>
<div class="m2"><p>مِنّت پذیرِ غمزهٔ خنجر گذارمت</p></div></div>
<div class="b" id="bn8"><div class="m1"><p>می‌گریم و مرادم از این سیلِ اشک‌بار</p></div>
<div class="m2"><p>تخمِ محبّت است که در دل بکارمت</p></div></div>
<div class="b" id="bn9"><div class="m1"><p>بارم ده از کرم سویِ خود تا به سوزِ دل</p></div>
<div class="m2"><p>در پای دم‌به‌دم گهر از دیده بارمت</p></div></div>
<div class="b" id="bn10"><div class="m1"><p>حافظ شراب و شاهد و رندی نه وضعِ توست</p></div>
<div class="m2"><p>فِی‌الجمله می‌کنیّ و فرومی‌گذارمت</p></div></div>