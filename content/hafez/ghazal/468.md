---
title: >-
    غزل شمارهٔ ۷۴
---
# غزل شمارهٔ ۷۴

<div class="b" id="bn1"><div class="m1"><p>حاصلِ کارگه کون و مکان این همه نیست</p></div>
<div class="m2"><p>باده پیش آر که اسبابِ جهان این همه نیست</p></div></div>
<div class="b" id="bn2"><div class="m1"><p>از دل و جان شرفِ صحبتِ جانان غرض است</p></div>
<div class="m2"><p>غرض این است، وگرنه دل و جان این همه نیست</p></div></div>
<div class="b" id="bn3"><div class="m1"><p>مِنَّتِ سِدره و طوبی ز پیِ سایه مکش</p></div>
<div class="m2"><p>که چو خوش بنگری ای سروِ روان این همه نیست</p></div></div>
<div class="b" id="bn4"><div class="m1"><p>دولت آن است که بی خونِ دل آید به کنار</p></div>
<div class="m2"><p>ور نه با سعی و عمل باغِ جَنان این همه نیست</p></div></div>
<div class="b" id="bn5"><div class="m1"><p>پنج روزی که در این مرحله مهلت داری</p></div>
<div class="m2"><p>خوش بیاسای زمانی که زمان این همه نیست</p></div></div>
<div class="b" id="bn6"><div class="m1"><p>بر لبِ بحرِ فنا منتظریم ای ساقی</p></div>
<div class="m2"><p>فرصتی دان که ز لب تا به دهان این همه نیست</p></div></div>
<div class="b" id="bn7"><div class="m1"><p>زاهد ایمن مشو از بازیِ غیرت، زنهار</p></div>
<div class="m2"><p>که ره از صومعه تا دیرِ مغان این همه نیست</p></div></div>
<div class="b" id="bn8"><div class="m1"><p>دردمندیِّ منِ سوختهٔ زار و نَزار</p></div>
<div class="m2"><p>ظاهراً حاجتِ تقریر و بیان این همه نیست</p></div></div>
<div class="b" id="bn9"><div class="m1"><p>نام حافظ رقمِ نیک پذیرفت ولی</p></div>
<div class="m2"><p>پیش رندان رقمِ سود و زیان این همه نیست</p></div></div>