---
title: >-
    غزل شمارهٔ ۲۶۳
---
# غزل شمارهٔ ۲۶۳

<div class="b" id="bn1"><div class="m1"><p>بیا و کَشتیِ ما در شَطِ شراب انداز</p></div>
<div class="m2"><p>خروش و وِلوِله در جانِ شیخ و شاب انداز</p></div></div>
<div class="b" id="bn2"><div class="m1"><p>مرا به کَشتیِ باده درافکن ای ساقی</p></div>
<div class="m2"><p>که گفته‌اند نِکویی کن و در آب انداز</p></div></div>
<div class="b" id="bn3"><div class="m1"><p>ز کویِ میکده برگشته‌ام ز راهِ خَطا</p></div>
<div class="m2"><p>مرا دِگَر ز کَرَم با رَهِ صواب انداز</p></div></div>
<div class="b" id="bn4"><div class="m1"><p>بیار زان مِی گلرنگِ مشک بو جامی</p></div>
<div class="m2"><p>شرارِ رَشک و حسد در دلِ گلاب انداز</p></div></div>
<div class="b" id="bn5"><div class="m1"><p>اگر چه مست و خرابم، تو نیز لطفی کن</p></div>
<div class="m2"><p>نظر بر این دلِ سرگشتهٔ خراب انداز</p></div></div>
<div class="b" id="bn6"><div class="m1"><p>به نیمْ شب اَگَرَت آفتاب می‌باید</p></div>
<div class="m2"><p>ز رویِ دخترِ گُلْچِهرِ رَز نقاب انداز</p></div></div>
<div class="b" id="bn7"><div class="m1"><p>مَهِل که روزِ وفاتم به خاک بسپارند</p></div>
<div class="m2"><p>مرا به میکده بَر، در خُمِ شراب انداز</p></div></div>
<div class="b" id="bn8"><div class="m1"><p>ز جورِ چرخ چو حافظ به جان رسید دلت</p></div>
<div class="m2"><p>به سویِ دیو مِحَن ناوَکِ شهاب انداز</p></div></div>