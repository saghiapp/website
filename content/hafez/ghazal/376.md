---
title: >-
    غزل شمارهٔ ۴۳۷
---
# غزل شمارهٔ ۴۳۷

<div class="b" id="bn1"><div class="m1"><p>ای قصه بهشت ز کویت حکایتی</p></div>
<div class="m2"><p>شرح جمال حور ز رویت روایتی</p></div></div>
<div class="b" id="bn2"><div class="m1"><p>انفاس عیسی از لب لعلت لطیفه‌ای</p></div>
<div class="m2"><p>آب خضر ز نوش لبانت کنایتی</p></div></div>
<div class="b" id="bn3"><div class="m1"><p>هر پاره از دل من و از غصه قصه‌ای</p></div>
<div class="m2"><p>هر سطری از خصال تو و از رحمت آیتی</p></div></div>
<div class="b" id="bn4"><div class="m1"><p>کی عطرسای مجلس روحانیان شدی</p></div>
<div class="m2"><p>گل را اگر نه بوی تو کردی رعایتی</p></div></div>
<div class="b" id="bn5"><div class="m1"><p>در آرزوی خاک در یار سوختیم</p></div>
<div class="m2"><p>یاد آور ای صبا که نکردی حمایتی</p></div></div>
<div class="b" id="bn6"><div class="m1"><p>ای دل به هرزه دانش و عمرت به باد رفت</p></div>
<div class="m2"><p>صد مایه داشتی و نکردی کفایتی</p></div></div>
<div class="b" id="bn7"><div class="m1"><p>بوی دل کباب من آفاق را گرفت</p></div>
<div class="m2"><p>این آتش درون بکند هم سرایتی</p></div></div>
<div class="b" id="bn8"><div class="m1"><p>در آتش ار خیال رخش دست می‌دهد</p></div>
<div class="m2"><p>ساقی بیا که نیست ز دوزخ شکایتی</p></div></div>
<div class="b" id="bn9"><div class="m1"><p>دانی مراد حافظ از این درد و غصه چیست</p></div>
<div class="m2"><p>از تو کرشمه‌ای و ز خسرو عنایتی</p></div></div>