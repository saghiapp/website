---
title: >-
    غزل شمارهٔ ۲۱۹
---
# غزل شمارهٔ ۲۱۹

<div class="b" id="bn1"><div class="m1"><p>کنون که در چمن آمد گُل از عَدَم به وجود</p></div>
<div class="m2"><p>بنفشه در قدمِ او نهاد سر به سجود</p></div></div>
<div class="b" id="bn2"><div class="m1"><p>بنوش جامِ صبوحی به نالهٔ دَف و چنگ</p></div>
<div class="m2"><p>ببوس غَبغَب ساقی به نغمهٔ نی و عود</p></div></div>
<div class="b" id="bn3"><div class="m1"><p>به دورِ گُل منشین بی شراب و شاهد و چنگ</p></div>
<div class="m2"><p>که همچو روزِ بقا هفته‌ای بُوَد معدود</p></div></div>
<div class="b" id="bn4"><div class="m1"><p>شد از خروجِ رِیاحین چو آسمان روشن</p></div>
<div class="m2"><p>زمین به اخترِ میمون و طالعِ مسعود</p></div></div>
<div class="b" id="bn5"><div class="m1"><p>ز دستِ شاهدِ نازک عِذار عیسی دَم</p></div>
<div class="m2"><p>شراب نوش و رها کن حدیثِ عاد و ثمود</p></div></div>
<div class="b" id="bn6"><div class="m1"><p>جهان چو خُلدِ بَرین شد به دورِ سوسن و گل</p></div>
<div class="m2"><p>ولی چه سود که در وِی نه ممکن است خُلُود</p></div></div>
<div class="b" id="bn7"><div class="m1"><p>چو گل سوار شَوَد بر هوا سلیمان وار</p></div>
<div class="m2"><p>سحر که مرغ درآید به نغمهٔ داوود</p></div></div>
<div class="b" id="bn8"><div class="m1"><p>به باغ تازه کن آیینِ دینِ زردشتی</p></div>
<div class="m2"><p>کنون که لاله برافروخت آتشِ نمرود</p></div></div>
<div class="b" id="bn9"><div class="m1"><p>بخواه جامِ صَبوحی به یادِ آصفِ عهد</p></div>
<div class="m2"><p>وزیرِ مُلکِ سلیمان عمادِ دین محمود</p></div></div>
<div class="b" id="bn10"><div class="m1"><p>بُوَد که مجلس حافظ به یمن تربیتش</p></div>
<div class="m2"><p>هر آنچه می‌طلبد جمله باشدش موجود</p></div></div>