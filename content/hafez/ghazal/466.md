---
title: >-
    غزل شمارهٔ ۷۲
---
# غزل شمارهٔ ۷۲

<div class="b" id="bn1"><div class="m1"><p>راهیست راهِ عشق که هیچش کناره نیست</p></div>
<div class="m2"><p>آنجا جز آن که جان بسپارند، چاره نیست</p></div></div>
<div class="b" id="bn2"><div class="m1"><p>هر گَه که دل به عشق دهی خوش دمی بود</p></div>
<div class="m2"><p>در کارِ خیر حاجتِ هیچ استخاره نیست</p></div></div>
<div class="b" id="bn3"><div class="m1"><p>ما را ز منعِ عقل مترسان و می بیار</p></div>
<div class="m2"><p>کان شحنه در ولایتِ ما هیچ کاره نیست</p></div></div>
<div class="b" id="bn4"><div class="m1"><p>از چشم خود بپرس که ما را که می‌کُشد؟</p></div>
<div class="m2"><p>جانا گناهِ طالع و جرمِ ستاره نیست</p></div></div>
<div class="b" id="bn5"><div class="m1"><p>او را به چشمِ پاک توان دید چون هلال</p></div>
<div class="m2"><p>هر دیده جایِ جلوهٔ آن ماه پاره نیست</p></div></div>
<div class="b" id="bn6"><div class="m1"><p>فرصت شُمُر طریقهٔ رندی که این نشان</p></div>
<div class="m2"><p>چون راهِ گنج بر همه کس آشکاره نیست</p></div></div>
<div class="b" id="bn7"><div class="m1"><p>نگرفت در تو گریهٔ حافظ به هیچ رو</p></div>
<div class="m2"><p>حیران آن دلم که کم از سنگِ خاره نیست</p></div></div>