---
title: >-
    غزل شمارهٔ ۴۲۳
---
# غزل شمارهٔ ۴۲۳

<div class="b" id="bn1"><div class="m1"><p>دوش رفتم به در میکده خواب‌آلوده</p></div>
<div class="m2"><p>خرقه تردامن و سجاده شراب‌آلوده</p></div></div>
<div class="b" id="bn2"><div class="m1"><p>آمد افسوس‌کنان مغبچه باده‌فروش</p></div>
<div class="m2"><p>گفت بیدار شو ای رهرو خواب‌آلوده</p></div></div>
<div class="b" id="bn3"><div class="m1"><p>شست و شویی کن و آن گه به خرابات خرام</p></div>
<div class="m2"><p>تا نگردد ز تو این دیر خراب آلوده</p></div></div>
<div class="b" id="bn4"><div class="m1"><p>به هوای لب شیرین پسران چند کنی</p></div>
<div class="m2"><p>جوهر روح به یاقوت مذاب آلوده</p></div></div>
<div class="b" id="bn5"><div class="m1"><p>به طهارت گذران منزل پیری و مکن</p></div>
<div class="m2"><p>خلعت شیب چو تشریف شباب آلوده</p></div></div>
<div class="b" id="bn6"><div class="m1"><p>پاک و صافی شو و از چاه طبیعت به در آی</p></div>
<div class="m2"><p>که صفایی ندهد آب تراب‌آلوده</p></div></div>
<div class="b" id="bn7"><div class="m1"><p>گفتم ای جان جهان دفتر گل عیبی نیست</p></div>
<div class="m2"><p>که شود فصل بهار از می ناب آلوده</p></div></div>
<div class="b" id="bn8"><div class="m1"><p>آشنایان ره عشق در این بحر عمیق</p></div>
<div class="m2"><p>غرقه گشتند و نگشتند به آب آلوده</p></div></div>
<div class="b" id="bn9"><div class="m1"><p>گفت حافظ لغز و نکته به یاران مفروش</p></div>
<div class="m2"><p>آه از این لطف به انواع عتاب آلوده</p></div></div>