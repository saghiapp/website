---
title: >-
    غزل شمارهٔ ۱۱
---
# غزل شمارهٔ ۱۱

<div class="b" id="bn1"><div class="m1"><p>ساقی به نور باده برافروز جامِ ما</p></div>
<div class="m2"><p>مطرب بگو که کارِ جهان شد به کامِ ما</p></div></div>
<div class="b" id="bn2"><div class="m1"><p>ما در پیاله عکس رخ یار دیده‌ایم</p></div>
<div class="m2"><p>ای بی‌خبر ز لذتِ شربِ مدامِ ما</p></div></div>
<div class="b" id="bn3"><div class="m1"><p>هرگز نمیرد آن که دلش زنده شد به عشق</p></div>
<div class="m2"><p>ثبت است بر جریدهٔ عالم دوام ما</p></div></div>
<div class="b" id="bn4"><div class="m1"><p>چندان بود کرشمه و نازِ سَهی قدان</p></div>
<div class="m2"><p>کآید به جلوه سرو صنوبر خرام ما</p></div></div>
<div class="b" id="bn5"><div class="m1"><p>ای باد اگر به گلشن احباب بگذری</p></div>
<div class="m2"><p>زنهار عرضه ده بَرِ جانان پیام ما</p></div></div>
<div class="b" id="bn6"><div class="m1"><p>گو نام ما ز یاد به عمدا چه می‌بری</p></div>
<div class="m2"><p>خود آید آن که یاد نیاری ز نام ما</p></div></div>
<div class="b" id="bn7"><div class="m1"><p>مستی به چشمِ شاهدِ دلبندِ ما خوش است</p></div>
<div class="m2"><p>زآن رو سپرده‌اند به مستی زمام ما</p></div></div>
<div class="b" id="bn8"><div class="m1"><p>ترسم که صرفه‌ای نبرد روز بازخواست</p></div>
<div class="m2"><p>نانِ حلالِ شیخ، ز آب حرام ما</p></div></div>
<div class="b" id="bn9"><div class="m1"><p>حافظ ز دیده دانهٔ اشکی همی‌فشان</p></div>
<div class="m2"><p>باشد که مرغِ وصل کند قصدِ دام ما</p></div></div>
<div class="b" id="bn10"><div class="m1"><p>دریای اخضر فلک و کشتی هلال</p></div>
<div class="m2"><p>هستند غرق نعمت حاجی قوام ما</p></div></div>