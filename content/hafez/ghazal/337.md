---
title: >-
    غزل شمارهٔ ۴۰۱
---
# غزل شمارهٔ ۴۰۱

<div class="b" id="bn1"><div class="m1"><p>چون شوم خاک رهش دامن بیفشاند ز من</p></div>
<div class="m2"><p>ور بگویم دل بگردان رو بگرداند ز من</p></div></div>
<div class="b" id="bn2"><div class="m1"><p>روی رنگین را به هر کس می‌نماید همچو گل</p></div>
<div class="m2"><p>ور بگویم بازپوشان بازپوشاند ز من</p></div></div>
<div class="b" id="bn3"><div class="m1"><p>چشم خود را گفتم آخر یک نظر سیرش ببین</p></div>
<div class="m2"><p>گفت می‌خواهی مگر تا جوی خون راند ز من</p></div></div>
<div class="b" id="bn4"><div class="m1"><p>او به خونم تشنه و من بر لبش تا چون شود</p></div>
<div class="m2"><p>کام بستانم از او یا داد بستاند ز من</p></div></div>
<div class="b" id="bn5"><div class="m1"><p>گر چو فرهادم به تلخی جان برآید باک نیست</p></div>
<div class="m2"><p>بس حکایت‌های شیرین باز می‌ماند ز من</p></div></div>
<div class="b" id="bn6"><div class="m1"><p>گر چو شمعش پیش میرم بر غمم خندان شود</p></div>
<div class="m2"><p>ور برنجم خاطر نازک برنجاند ز من</p></div></div>
<div class="b" id="bn7"><div class="m1"><p>دوستان جان داده‌ام بهر دهانش بنگرید</p></div>
<div class="m2"><p>کو به چیزی مختصر چون باز می‌ماند ز من</p></div></div>
<div class="b" id="bn8"><div class="m1"><p>صبر کن حافظ که گر زین دست باشد درس غم</p></div>
<div class="m2"><p>عشق در هر گوشه‌ای افسانه‌ای خواند ز من</p></div></div>