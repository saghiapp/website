---
title: >-
    غزل شمارهٔ ۱۸۹
---
# غزل شمارهٔ ۱۸۹

<div class="b" id="bn1"><div class="m1"><p>طایر دولت اگر باز گذاری بِکُنَد</p></div>
<div class="m2"><p>یار بازآید و با وصل قراری بِکُنَد</p></div></div>
<div class="b" id="bn2"><div class="m1"><p>دیده را دَستگَهِ دُرّ و گهر گر چه نَمانْد</p></div>
<div class="m2"><p>بخورد خونی و تدبیرِ نثاری بکند</p></div></div>
<div class="b" id="bn3"><div class="m1"><p>دوش گفتم بکند لعلِ لبش چارهٔ من</p></div>
<div class="m2"><p>هاتفِ غیب ندا داد که آری بکند</p></div></div>
<div class="b" id="bn4"><div class="m1"><p>کَس نَیارَد بَرِ او دَم زَنَد از قصهٔ ما</p></div>
<div class="m2"><p>مگرش بادِ صبا گوشْ گذاری بکند</p></div></div>
<div class="b" id="bn5"><div class="m1"><p>داده‌ام بازِ نظر را به تَذَرْوی پرواز</p></div>
<div class="m2"><p>بازخواند مگرش نقش و شکاری بکند</p></div></div>
<div class="b" id="bn6"><div class="m1"><p>شهر خالیست ز عُشّاق بُوَد کز طَرَفی</p></div>
<div class="m2"><p>مردی از خویش برون آید و کاری بکند</p></div></div>
<div class="b" id="bn7"><div class="m1"><p>کو کریمی که ز بزمِ طربش غمزده‌ای</p></div>
<div class="m2"><p>جرعه‌ای دَرکشد و دفعِ خُماری بکند</p></div></div>
<div class="b" id="bn8"><div class="m1"><p>یا وفا، یا خبرِ وصلِ تو، یا مرگِ رقیب</p></div>
<div class="m2"><p>بُوَد آیا که فلک زین دو سه کاری بکند؟</p></div></div>
<div class="b" id="bn9"><div class="m1"><p>حافظا گر نَرَوی از دَرِ او، هم روزی</p></div>
<div class="m2"><p>گذری بر سرت از گوشه کِناری بکند</p></div></div>