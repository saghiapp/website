---
title: >-
    غزل شمارهٔ ۲۴۲
---
# غزل شمارهٔ ۲۴۲

<div class="b" id="bn1"><div class="m1"><p>بیا که رایتِ منصورِ پادشاه رسید</p></div>
<div class="m2"><p>نویدِ فتح و بشارت به مِهر و ماه رسید</p></div></div>
<div class="b" id="bn2"><div class="m1"><p>جمالِ بخت ز رویِ ظفر نقاب انداخت</p></div>
<div class="m2"><p>کمالِ عدل به فریادِ دادخواه رسید</p></div></div>
<div class="b" id="bn3"><div class="m1"><p>سپهر، دور خوش اکنون کُنَد که ماه آمد</p></div>
<div class="m2"><p>جهان به کامِ دل اکنون رسد که شاه رسید</p></div></div>
<div class="b" id="bn4"><div class="m1"><p>ز قاطعانِ طریق این زمان شوند ایمن</p></div>
<div class="m2"><p>قوافلِ دل و دانش که مَرد راه رسید</p></div></div>
<div class="b" id="bn5"><div class="m1"><p>عزیزِ مصر به رغمِ برادران غیور</p></div>
<div class="m2"><p>ز قعرِ چاه برآمد به اوجِ ماه رسید</p></div></div>
<div class="b" id="bn6"><div class="m1"><p>کجاست صوفیِ دَجّالِ فِعلِ مُلِحدشکل</p></div>
<div class="m2"><p>بگو بسوز، که مهدیِّ دین پناه رسید</p></div></div>
<div class="b" id="bn7"><div class="m1"><p>صبا بگو که چه‌ها بر سرم در این غمِ عشق</p></div>
<div class="m2"><p>ز آتشِ دلِ سوزان و دودِ آه رسید</p></div></div>
<div class="b" id="bn8"><div class="m1"><p>ز شوقِ رویِ تو شاها بدین اسیرِ فراق</p></div>
<div class="m2"><p>همان رسید کز آتش به برگِ کاه رسید</p></div></div>
<div class="b" id="bn9"><div class="m1"><p>مرو به خواب که حافظ به بارگاهِ قبول</p></div>
<div class="m2"><p>ز وِردِ نیمْ شب و درسِ صبحگاه رسید</p></div></div>