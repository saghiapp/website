---
title: >-
    غزل شمارهٔ ۱۷۳
---
# غزل شمارهٔ ۱۷۳

<div class="b" id="bn1"><div class="m1"><p>در نمازم خَمِ ابرویِ تو با یاد آمد</p></div>
<div class="m2"><p>حالتی رفت که محراب به فریاد آمد</p></div></div>
<div class="b" id="bn2"><div class="m1"><p>از من اکنون طمعِ صبر و دل و هوش مدار</p></div>
<div class="m2"><p>کان تحمل که تو دیدی همه بر باد آمد</p></div></div>
<div class="b" id="bn3"><div class="m1"><p>باده صافی شد و مرغانِ چمن مست شدند</p></div>
<div class="m2"><p>موسمِ عاشقی و کار به بنیاد آمد</p></div></div>
<div class="b" id="bn4"><div class="m1"><p>بویِ بهبود ز اوضاعِ جهان می‌شنوم</p></div>
<div class="m2"><p>شادی آورد گل و بادِ صبا شاد آمد</p></div></div>
<div class="b" id="bn5"><div class="m1"><p>ای عروسِ هنر از بخت شکایت مَنِما</p></div>
<div class="m2"><p>حجلهٔ حُسن بیارای که داماد آمد</p></div></div>
<div class="b" id="bn6"><div class="m1"><p>دلفریبانِ نباتی همه زیور بستند</p></div>
<div class="m2"><p>دلبرِ ماست که با حُسنِ خداداد آمد</p></div></div>
<div class="b" id="bn7"><div class="m1"><p>زیر بارند درختان که تعلق دارند</p></div>
<div class="m2"><p>ای خوشا سرو که از بارِ غم آزاد آمد</p></div></div>
<div class="b" id="bn8"><div class="m1"><p>مطرب از گفتهٔ حافظ غزلی نَغز بخوان</p></div>
<div class="m2"><p>تا بگویم که ز عهدِ طربم یاد آمد</p></div></div>