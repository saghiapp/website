---
title: >-
    غزل شمارهٔ ۲۳۲
---
# غزل شمارهٔ ۲۳۲

<div class="b" id="bn1"><div class="m1"><p>بر سرِ آنم که گر ز دست برآید</p></div>
<div class="m2"><p>دست به کاری زنم که غصه سر آید</p></div></div>
<div class="b" id="bn2"><div class="m1"><p>خلوتِ دل نیست جایِ صحبت اَضداد</p></div>
<div class="m2"><p>دیو چو بیرون رود، فرشته درآید</p></div></div>
<div class="b" id="bn3"><div class="m1"><p>صحبت حُکّام ظلمتِ شبِ یلداست</p></div>
<div class="m2"><p>نور ز خورشید جوی بو که برآید</p></div></div>
<div class="b" id="bn4"><div class="m1"><p>بر درِ اربابِ بی‌مروّتِ دنیا</p></div>
<div class="m2"><p>چند نشینی که خواجه کی به درآید</p></div></div>
<div class="b" id="bn5"><div class="m1"><p>تَرکِ گدایی مکن که گنج بیابی</p></div>
<div class="m2"><p>از نظرِ رهرُوی که در گذر آید</p></div></div>
<div class="b" id="bn6"><div class="m1"><p>صالح و طالِح مَتاعِ خویش نمودند</p></div>
<div class="m2"><p>تا که قبول افتد و که در نظر آید</p></div></div>
<div class="b" id="bn7"><div class="m1"><p>بلبلِ عاشق، تو عمر خواه که آخِر</p></div>
<div class="m2"><p>باغ شود سبز و شاخِ گُل به بر آید</p></div></div>
<div class="b" id="bn8"><div class="m1"><p>غفلتِ حافظ در این سراچه عجب نیست</p></div>
<div class="m2"><p>هر که به میخانه رفت بی‌خبر آید</p></div></div>