---
title: >-
    غزل شمارهٔ ۸۲
---
# غزل شمارهٔ ۸۲

<div class="b" id="bn1"><div class="m1"><p>آن تُرک پری چهره که دوش از بَرِ ما رفت</p></div>
<div class="m2"><p>آیا چه خطا دید که از راهِ خطا رفت؟</p></div></div>
<div class="b" id="bn2"><div class="m1"><p>تا رفت مرا از نظر آن چشمِ جهان بین</p></div>
<div class="m2"><p>کس واقفِ ما نیست که از دیده چه‌ها رفت</p></div></div>
<div class="b" id="bn3"><div class="m1"><p>بر شمع نرفت از گذرِ آتشِ دل، دوش</p></div>
<div class="m2"><p>آن دود که از سوزِ جگر بر سر ما رفت</p></div></div>
<div class="b" id="bn4"><div class="m1"><p>دور از رخِ تو دم به دم از گوشهٔ چشمم</p></div>
<div class="m2"><p>سیلابِ سرشک آمد و طوفانِ بلا رفت</p></div></div>
<div class="b" id="bn5"><div class="m1"><p>از پای فتادیم چو آمد غمِ هجران</p></div>
<div class="m2"><p>در درد بمردیم چو از دست دوا رفت</p></div></div>
<div class="b" id="bn6"><div class="m1"><p>دل گفت وصالش به دعا باز توان یافت</p></div>
<div class="m2"><p>عمریست که عمرم همه در کارِ دعا رفت</p></div></div>
<div class="b" id="bn7"><div class="m1"><p>احرام چه بندیم؟ چو آن قبله نه این جاست</p></div>
<div class="m2"><p>در سعی چه کوشیم؟ چو از مروه صفا رفت</p></div></div>
<div class="b" id="bn8"><div class="m1"><p>دی گفت طبیب از سرِ حسرت چو مرا دید</p></div>
<div class="m2"><p>هیهات که رنجِ تو ز قانونِ شفا رفت</p></div></div>
<div class="b" id="bn9"><div class="m1"><p>ای دوست به پرسیدنِ حافظ قدمی نه</p></div>
<div class="m2"><p>زان پیش که گویند که از دارِ فنا رفت</p></div></div>