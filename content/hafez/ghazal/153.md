---
title: >-
    غزل شمارهٔ ۲۳۶
---
# غزل شمارهٔ ۲۳۶

<div class="b" id="bn1"><div class="m1"><p>اگر آن طایرِ قدسی ز دَرَم بازآید</p></div>
<div class="m2"><p>عمرِ بگذشته به پیرانه سرم بازآید</p></div></div>
<div class="b" id="bn2"><div class="m1"><p>دارم امّید بر این اشکِ چو باران که دگر</p></div>
<div class="m2"><p>برقِ دولت که بِرَفت از نظرم بازآید</p></div></div>
<div class="b" id="bn3"><div class="m1"><p>آن که تاجِ سرِ من خاکِ کفِ پایش بود</p></div>
<div class="m2"><p>از خدا می‌طلبم تا به سرم بازآید</p></div></div>
<div class="b" id="bn4"><div class="m1"><p>خواهم اندر عقبش رفت به یاران عزیز</p></div>
<div class="m2"><p>شخصم ار بازنیاید خبرم بازآید</p></div></div>
<div class="b" id="bn5"><div class="m1"><p>گر نثارِ قدمِ یارِ گرامی نکنم</p></div>
<div class="m2"><p>گوهرِ جان به چه کار دگرم بازآید؟</p></div></div>
<div class="b" id="bn6"><div class="m1"><p>کوسِ نو دولتی از بامِ سعادت بزنم</p></div>
<div class="m2"><p>گر ببینم که مَهِ نوسفرم بازآید</p></div></div>
<div class="b" id="bn7"><div class="m1"><p>مانِعَش غلغلِ چنگ است و شکرخوابِ صَبوح</p></div>
<div class="m2"><p>ور نه گر بشنود آهِ سحرم بازآید</p></div></div>
<div class="b" id="bn8"><div class="m1"><p>آرزومندِ رخِ شاهِ چو ماهم حافظ</p></div>
<div class="m2"><p>همتی تا به سلامت ز درم بازآید</p></div></div>