---
title: >-
    غزل شمارهٔ ۴۰۷
---
# غزل شمارهٔ ۴۰۷

<div class="b" id="bn1"><div class="m1"><p>مزرع سبز فلک دیدم و داس مه نو</p></div>
<div class="m2"><p>یادم از کشته خویش آمد و هنگام درو</p></div></div>
<div class="b" id="bn2"><div class="m1"><p>گفتم ای بخت بخفتیدی و خورشید دمید</p></div>
<div class="m2"><p>گفت با این همه از سابقه نومید مشو</p></div></div>
<div class="b" id="bn3"><div class="m1"><p>گر روی پاک و مجرد چو مسیحا به فلک</p></div>
<div class="m2"><p>از چراغ تو به خورشید رسد صد پرتو</p></div></div>
<div class="b" id="bn4"><div class="m1"><p>تکیه بر اختر شب دزد مکن کاین عیار</p></div>
<div class="m2"><p>تاج کاووس ببرد و کمر کیخسرو</p></div></div>
<div class="b" id="bn5"><div class="m1"><p>گوشوار زر و لعل ار چه گران دارد گوش</p></div>
<div class="m2"><p>دور خوبی گذران است نصیحت بشنو</p></div></div>
<div class="b" id="bn6"><div class="m1"><p>چشم بد دور ز خال تو که در عرصه حسن</p></div>
<div class="m2"><p>بیدقی راند که برد از مه و خورشید گرو</p></div></div>
<div class="b" id="bn7"><div class="m1"><p>آسمان گو مفروش این عظمت کاندر عشق</p></div>
<div class="m2"><p>خرمن مه به جوی خوشه پروین به دو جو</p></div></div>
<div class="b" id="bn8"><div class="m1"><p>آتش زهد و ریا خرمن دین خواهد سوخت</p></div>
<div class="m2"><p>حافظ این خرقه پشمینه بینداز و برو</p></div></div>