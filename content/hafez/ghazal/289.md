---
title: >-
    غزل شمارهٔ ۳۵۹
---
# غزل شمارهٔ ۳۵۹

<div class="b" id="bn1"><div class="m1"><p>خرم آن روز کز این منزل ویران بروم</p></div>
<div class="m2"><p>راحت جان طلبم و از پی جانان بروم</p></div></div>
<div class="b" id="bn2"><div class="m1"><p>گر چه دانم که به جایی نبرد راه غریب</p></div>
<div class="m2"><p>من به بوی سر آن زلف پریشان بروم</p></div></div>
<div class="b" id="bn3"><div class="m1"><p>دلم از وحشت زندان سکندر بگرفت</p></div>
<div class="m2"><p>رخت بربندم و تا مُلک سلیمان بروم</p></div></div>
<div class="b" id="bn4"><div class="m1"><p>چون صبا با تن بیمار و دل بی‌طاقت</p></div>
<div class="m2"><p>به هواداری آن سرو خرامان بروم</p></div></div>
<div class="b" id="bn5"><div class="m1"><p>در ره او چو قلم گر به سرم باید رفت</p></div>
<div class="m2"><p>با دل زخم‌کش و دیدهٔ گریان بروم</p></div></div>
<div class="b" id="bn6"><div class="m1"><p>نذر کردم گر از این غم به درآیم روزی</p></div>
<div class="m2"><p>تا در میکده شادان و غزل‌خوان بروم</p></div></div>
<div class="b" id="bn7"><div class="m1"><p>به هواداری او ذره صفت رقص کنان</p></div>
<div class="m2"><p>تا لب چشمه‌ی خورشید درخشان بروم</p></div></div>
<div class="b" id="bn8"><div class="m1"><p>تازیان را غم احوال گران‌باران نیست</p></div>
<div class="m2"><p>پارسایان مددی تا خوش و آسان بروم</p></div></div>
<div class="b" id="bn9"><div class="m1"><p>ور چو حافظ ز بیابان نبرم ره بیرون</p></div>
<div class="m2"><p>همره کوکبهٔ آصف دوران بروم</p></div></div>