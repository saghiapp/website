---
title: >-
    غزل شمارهٔ ۹۷
---
# غزل شمارهٔ ۹۷

<div class="b" id="bn1"><div class="m1"><p>تویی که بر سرِ خوبانِ کشوری چون تاج</p></div>
<div class="m2"><p>سِزَد اگر همهٔ دلبران دَهَندَت باج</p></div></div>
<div class="b" id="bn2"><div class="m1"><p>دو چشمِ شوخِ تو برهم زده خَطا و حَبَش</p></div>
<div class="m2"><p>به چینِ زلفِ تو ماچین و هند داده خراج</p></div></div>
<div class="b" id="bn3"><div class="m1"><p>بیاضِ رویِ تو روشن چو عارِضِ رُخِ روز</p></div>
<div class="m2"><p>سوادِ زلفِ سیاهِ تو هست ظلمت داج</p></div></div>
<div class="b" id="bn4"><div class="m1"><p>دهانِ شهدِ تو داده رواج آب خِضِر</p></div>
<div class="m2"><p>لبِ چو قندِ تو بُرد از نباتِ مصر رواج</p></div></div>
<div class="b" id="bn5"><div class="m1"><p>از این مرض به حقیقت شفا نخواهم یافت</p></div>
<div class="m2"><p>که از تو دردِ دل ای جان، نمی‌رسد به عِلاج</p></div></div>
<div class="b" id="bn6"><div class="m1"><p>چرا همی‌شکنی جانِ من ز سنگدلی؟</p></div>
<div class="m2"><p>دلِ ضعیف که باشد، به نازکی چو زُجاج</p></div></div>
<div class="b" id="bn7"><div class="m1"><p>لبِ تو خضر و دهانِ تو آبِ حیوان است</p></div>
<div class="m2"><p>قدِ تو سرو و میان موی و بَر، به هیئت عاج</p></div></div>
<div class="b" id="bn8"><div class="m1"><p>فِتاد در دلِ حافظ هوایِ چون تو شَهی</p></div>
<div class="m2"><p>کمینه ذرهٔ خاکِ درِ تو بودی کاج</p></div></div>