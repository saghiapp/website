---
title: >-
    غزل شمارهٔ ۳۹۵
---
# غزل شمارهٔ ۳۹۵

<div class="b" id="bn1"><div class="m1"><p>گلبرگ را ز سنبل مشکین نقاب کن</p></div>
<div class="m2"><p>یعنی که رخ بپوش و جهانی خراب کن</p></div></div>
<div class="b" id="bn2"><div class="m1"><p>بفشان عرق ز چهره و اطراف باغ را</p></div>
<div class="m2"><p>چون شیشه‌های دیدهٔ ما پرگلاب کن</p></div></div>
<div class="b" id="bn3"><div class="m1"><p>ایام گل چو عمر به رفتن شتاب کرد</p></div>
<div class="m2"><p>ساقی به دور بادهٔ گلگون شتاب کن</p></div></div>
<div class="b" id="bn4"><div class="m1"><p>بگشا به شیوه نرگس پرخواب مست را</p></div>
<div class="m2"><p>وز رشک چشم نرگس رعنا به خواب کن</p></div></div>
<div class="b" id="bn5"><div class="m1"><p>بوی بنفشه بشنو و زلف نگار گیر</p></div>
<div class="m2"><p>بنگر به رنگ لاله و عزم شراب کن</p></div></div>
<div class="b" id="bn6"><div class="m1"><p>زآنجا که رسم و عادت عاشق‌کشی توست</p></div>
<div class="m2"><p>با دشمنان قدح کش و با ما عتاب کن</p></div></div>
<div class="b" id="bn7"><div class="m1"><p>همچون حباب دیده به روی قدح گشای</p></div>
<div class="m2"><p>وین خانه را قیاس اساس از حباب کن</p></div></div>
<div class="b" id="bn8"><div class="m1"><p>حافظ وصال می‌طلبد از ره دعا</p></div>
<div class="m2"><p>یا رب دعای خسته دلان مستجاب کن</p></div></div>