---
title: >-
    غزل شمارهٔ ۴۷۴
---
# غزل شمارهٔ ۴۷۴

<div class="b" id="bn1"><div class="m1"><p>هواخواه توام جانا و می‌دانم که می‌دانی</p></div>
<div class="m2"><p>که هم نادیده می‌بینی و هم ننوشته می‌خوانی</p></div></div>
<div class="b" id="bn2"><div class="m1"><p>ملامتگو چه دریابد میان عاشق و معشوق</p></div>
<div class="m2"><p>نبیند چشم نابینا خصوص اسرار پنهانی</p></div></div>
<div class="b" id="bn3"><div class="m1"><p>بیفشان زلف و صوفی را به پابازی و رقص آور</p></div>
<div class="m2"><p>که از هر رقعه دلقش هزاران بت بیفشانی</p></div></div>
<div class="b" id="bn4"><div class="m1"><p>گشاد کار مشتاقان در آن ابروی دلبند است</p></div>
<div class="m2"><p>خدا را یک نفس بنشین گره بگشا ز پیشانی</p></div></div>
<div class="b" id="bn5"><div class="m1"><p>ملک در سجده آدم زمین بوس تو نیت کرد</p></div>
<div class="m2"><p>که در حسن تو لطفی دید بیش از حد انسانی</p></div></div>
<div class="b" id="bn6"><div class="m1"><p>چراغ افروز چشم ما نسیم زلف جانان است</p></div>
<div class="m2"><p>مباد این جمع را یا رب غم از باد پریشانی</p></div></div>
<div class="b" id="bn7"><div class="m1"><p>دریغا عیش شبگیری که در خواب سحر بگذشت</p></div>
<div class="m2"><p>ندانی قدر وقت ای دل مگر وقتی که درمانی</p></div></div>
<div class="b" id="bn8"><div class="m1"><p>ملول از همرهان بودن طریق کاردانی نیست</p></div>
<div class="m2"><p>بکش دشواری منزل به یاد عهد آسانی</p></div></div>
<div class="b" id="bn9"><div class="m1"><p>خیال چنبر زلفش فریبت می‌دهد حافظ</p></div>
<div class="m2"><p>نگر تا حلقه اقبال ناممکن نجنبانی</p></div></div>