---
title: >-
    غزل شمارهٔ ۳۴۱
---
# غزل شمارهٔ ۳۴۱

<div class="b" id="bn1"><div class="m1"><p>گر من از سرزنشِ مدَّعیان اندیشم</p></div>
<div class="m2"><p>شیوهٔ مستی و رندی نَرَوَد از پیشم</p></div></div>
<div class="b" id="bn2"><div class="m1"><p>زهدِ رندانِ نوآموخته راهی به دِهیست</p></div>
<div class="m2"><p>من که بدنامِ جهانم چه صلاح اندیشم؟</p></div></div>
<div class="b" id="bn3"><div class="m1"><p>شاهِ شوریده‌سران خوان منِ بی‌سامان را</p></div>
<div class="m2"><p>زان که در کم‌خِرَدی از همه عالم بیشم</p></div></div>
<div class="b" id="bn4"><div class="m1"><p>بر جَبین نقش کُن از خونِ دلِ من خالی</p></div>
<div class="m2"><p>تا بدانند که قربانِ تو کافِرکیشم</p></div></div>
<div class="b" id="bn5"><div class="m1"><p>اعتقادی بِنُما و بِگُذَر بهرِ خدا</p></div>
<div class="m2"><p>تا در این خرقه ندانی که چه نادَرویشم</p></div></div>
<div class="b" id="bn6"><div class="m1"><p>شعر خونبارِ من ای باد، بِدان یار رسان</p></div>
<div class="m2"><p>که ز مژگانِ سیَه، بر رگِ جان زد نیشم</p></div></div>
<div class="b" id="bn7"><div class="m1"><p>من اگر باده خورم ور نه چه کارم با کس؟</p></div>
<div class="m2"><p>حافظِ رازِ خود و عارفِ وقتِ خویشم</p></div></div>