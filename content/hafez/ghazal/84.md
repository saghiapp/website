---
title: >-
    غزل شمارهٔ ۱۷۴
---
# غزل شمارهٔ ۱۷۴

<div class="b" id="bn1"><div class="m1"><p>مژده ای دل که دگر بادِ صبا بازآمد</p></div>
<div class="m2"><p>هدهد خوش خبر از طَرْفِ سبا بازآمد</p></div></div>
<div class="b" id="bn2"><div class="m1"><p>برکش ای مرغِ سحر نغمهٔ داوودی باز</p></div>
<div class="m2"><p>که سلیمانِ گل از بادِ هوا بازآمد</p></div></div>
<div class="b" id="bn3"><div class="m1"><p>عارفی کو که کُنَد فَهْم زبانِ سوسن</p></div>
<div class="m2"><p>تا بپرسد که چرا رفت و چرا بازآمد</p></div></div>
<div class="b" id="bn4"><div class="m1"><p>مردمی کرد و کرم لطفِ خداداد به من</p></div>
<div class="m2"><p>کان بتِ ماه رخ از راهِ وفا بازآمد</p></div></div>
<div class="b" id="bn5"><div class="m1"><p>لاله بویِ مِی نوشین بشنید از دمِ صبح</p></div>
<div class="m2"><p>داغ دل بود، به امّیدِ دوا بازآمد</p></div></div>
<div class="b" id="bn6"><div class="m1"><p>چشمِ من در رهِ این قافلهٔ راه بماند</p></div>
<div class="m2"><p>تا به گوشِ دلم آوازِ درا بازآمد</p></div></div>
<div class="b" id="bn7"><div class="m1"><p>گر چه حافظ دَرِ رَنجِش زد و پیمان بِشِکست</p></div>
<div class="m2"><p>لطف او بین که به لطف از درِ ما بازآمد</p></div></div>