---
title: >-
    غزل شمارهٔ ۴۶۵
---
# غزل شمارهٔ ۴۶۵

<div class="b" id="bn1"><div class="m1"><p>رفتم به باغ صبحدمی تا چنم گلی</p></div>
<div class="m2"><p>آمد به گوش ناگهم آواز بلبلی</p></div></div>
<div class="b" id="bn2"><div class="m1"><p>مسکین چو من به عشق گلی گشته مبتلا</p></div>
<div class="m2"><p>و اندر چمن فکنده ز فریاد غلغلی</p></div></div>
<div class="b" id="bn3"><div class="m1"><p>می‌گشتم اندر آن چمن و باغ دم به دم</p></div>
<div class="m2"><p>می‌کردم اندر آن گل و بلبل تاملی</p></div></div>
<div class="b" id="bn4"><div class="m1"><p>گل یار حسن گشته و بلبل قرین عشق</p></div>
<div class="m2"><p>آن را تفضلی نه و این را تبدلی</p></div></div>
<div class="b" id="bn5"><div class="m1"><p>چون کرد در دلم اثر آواز عندلیب</p></div>
<div class="m2"><p>گشتم چنان که هیچ نماندم تحملی</p></div></div>
<div class="b" id="bn6"><div class="m1"><p>بس گل شکفته می‌شود این باغ را ولی</p></div>
<div class="m2"><p>کس بی بلای خار نچیده‌ست از او گلی</p></div></div>
<div class="b" id="bn7"><div class="m1"><p>حافظ مدار امید فرج از مدار چرخ</p></div>
<div class="m2"><p>دارد هزار عیب و ندارد تفضلی</p></div></div>