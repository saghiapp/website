---
title: >-
    غزل شمارهٔ ۱۹
---
# غزل شمارهٔ ۱۹

<div class="b" id="bn1"><div class="m1"><p>ای نسیم سحر آرامگَهِ یار کجاست؟</p></div>
<div class="m2"><p>منزلِ آن مَهِ عاشق‌کُشِ عیار کجاست؟</p></div></div>
<div class="b" id="bn2"><div class="m1"><p>شبِ تار است و رَه وادیِ اِیمن در پیش</p></div>
<div class="m2"><p>آتش طور کجا؟ موعد دیدار کجاست؟</p></div></div>
<div class="b" id="bn3"><div class="m1"><p>هر که آمد به جهان نقش خرابی دارد</p></div>
<div class="m2"><p>در خرابات بگویید که هشیار کجاست؟</p></div></div>
<div class="b" id="bn4"><div class="m1"><p>آن کَس است اهل بشارت که اشارت داند</p></div>
<div class="m2"><p>نکته‌ها هست بسی محرم اسرار کجاست؟</p></div></div>
<div class="b" id="bn5"><div class="m1"><p>هر سرِ مویِ مرا با تو هزاران کار است</p></div>
<div class="m2"><p>ما کجاییم و ملامت‌گر بی‌کار کجاست؟</p></div></div>
<div class="b" id="bn6"><div class="m1"><p>باز پرسید ز گیسویِ شِکَن در شِکَنَش</p></div>
<div class="m2"><p>کاین دل غم‌زده، سرگشته گرفتار، کجاست؟</p></div></div>
<div class="b" id="bn7"><div class="m1"><p>عقل دیوانه شد آن سلسله مشکین کو؟</p></div>
<div class="m2"><p>دل ز ما گوشه گرفت ابروی دلدار کجاست؟</p></div></div>
<div class="b" id="bn8"><div class="m1"><p>ساقی و مطرب و می جمله مهیاست ولی</p></div>
<div class="m2"><p>عیش، بی یار مهیا نشود یار کجاست؟</p></div></div>
<div class="b" id="bn9"><div class="m1"><p>حافظ از بادِ خزان، در چمنِ دهر مَرَنج</p></div>
<div class="m2"><p>فکرِ معقول بفرما، گلِ بی خار کجاست؟</p></div></div>