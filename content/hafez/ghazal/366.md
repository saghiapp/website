---
title: >-
    غزل شمارهٔ ۴۲۸
---
# غزل شمارهٔ ۴۲۸

<div class="b" id="bn1"><div class="m1"><p>سحرگاهان که مخمور شبانه</p></div>
<div class="m2"><p>گرفتم باده با چنگ و چغانه</p></div></div>
<div class="b" id="bn2"><div class="m1"><p>نهادم عقل را ره توشه از می</p></div>
<div class="m2"><p>ز شهر هستیش کردم روانه</p></div></div>
<div class="b" id="bn3"><div class="m1"><p>نگار می فروشم عشوه‌ای داد</p></div>
<div class="m2"><p>که ایمن گشتم از مکر زمانه</p></div></div>
<div class="b" id="bn4"><div class="m1"><p>ز ساقی کمان ابرو شنیدم</p></div>
<div class="m2"><p>که ای تیر ملامت را نشانه</p></div></div>
<div class="b" id="bn5"><div class="m1"><p>نبندی زان میان طرفی کمروار</p></div>
<div class="m2"><p>اگر خود را ببینی در میانه</p></div></div>
<div class="b" id="bn6"><div class="m1"><p>برو این دام بر مرغی دگر نه</p></div>
<div class="m2"><p>که عنقا را بلند است آشیانه</p></div></div>
<div class="b" id="bn7"><div class="m1"><p>که بندد طرف وصل از حسن شاهی</p></div>
<div class="m2"><p>که با خود عشق بازد جاودانه</p></div></div>
<div class="b" id="bn8"><div class="m1"><p>ندیم و مطرب و ساقی همه اوست</p></div>
<div class="m2"><p>خیال آب و گل در ره بهانه</p></div></div>
<div class="b" id="bn9"><div class="m1"><p>بده کشتی می تا خوش برانیم</p></div>
<div class="m2"><p>از این دریای ناپیداکرانه</p></div></div>
<div class="b" id="bn10"><div class="m1"><p>وجود ما معماییست حافظ</p></div>
<div class="m2"><p>که تحقیقش فسون است و فسانه</p></div></div>