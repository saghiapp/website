---
title: >-
    غزل شمارهٔ ۱۵۰
---
# غزل شمارهٔ ۱۵۰

<div class="b" id="bn1"><div class="m1"><p>ساقی ار باده از این دست به جام اندازد</p></div>
<div class="m2"><p>عارفان را همه در شُربِ مُدام اندازد</p></div></div>
<div class="b" id="bn2"><div class="m1"><p>ور چُنین زیرِ خَم زلف نهد دانهٔ خال</p></div>
<div class="m2"><p>ای بسا مرغِ خِرَد را که به دام اندازد</p></div></div>
<div class="b" id="bn3"><div class="m1"><p>ای خوشا دولتِ آن مست که در پایِ حریف</p></div>
<div class="m2"><p>سر و دستار نداند که کدام اندازد</p></div></div>
<div class="b" id="bn4"><div class="m1"><p>زاهدِ خام که انکارِ مِی و جام کند</p></div>
<div class="m2"><p>پخته گردد چو نظر بر میِ خام اندازد</p></div></div>
<div class="b" id="bn5"><div class="m1"><p>روز در کسبِ هنر کوش که مِی خوردنِ روز</p></div>
<div class="m2"><p>دلِ چون آینه، در زنگِ ظُلام اندازد</p></div></div>
<div class="b" id="bn6"><div class="m1"><p>آن زمان وقتِ میِ صبح فروغ است که شب</p></div>
<div class="m2"><p>گِردِ خَرگاهِ افق پردهٔ شام اندازد</p></div></div>
<div class="b" id="bn7"><div class="m1"><p>باده با محتسبِ شهر ننوشی زنهار</p></div>
<div class="m2"><p>بخورد باده‌ات و سنگ به جام اندازد</p></div></div>
<div class="b" id="bn8"><div class="m1"><p>حافظا سر ز کُلَه گوشهٔ خورشید برآر</p></div>
<div class="m2"><p>بختت ار قرعه بدان ماهِ تمام اندازد</p></div></div>