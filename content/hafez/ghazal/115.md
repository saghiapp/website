---
title: >-
    غزل شمارهٔ ۲۰۱
---
# غزل شمارهٔ ۲۰۱

<div class="b" id="bn1"><div class="m1"><p>شرابِ بی‌غَش و ساقیِّ خوش دو دامِ رهند</p></div>
<div class="m2"><p>که زیرکانِ جهان از کمندشان نَرَهَند</p></div></div>
<div class="b" id="bn2"><div class="m1"><p>من ار چه عاشقم و رند و مست و نامه سیاه</p></div>
<div class="m2"><p>هزار شُکر که یارانِ شهر بی‌گنهند</p></div></div>
<div class="b" id="bn3"><div class="m1"><p>جفا نه پیشهٔ درویشیَست و راهرُوی</p></div>
<div class="m2"><p>بیار باده که این سالکان نَه مردِ رهند</p></div></div>
<div class="b" id="bn4"><div class="m1"><p>مَبین حقیر، گدایانِ عشق را کاین قوم</p></div>
<div class="m2"><p>شَهانِ بی کمر و خسروانِ بی کُلَهند</p></div></div>
<div class="b" id="bn5"><div class="m1"><p>به هوش باش که هنگامِ بادِ اِستغنا</p></div>
<div class="m2"><p>هزار خرمنِ طاعت به نیمْ جو ننهند</p></div></div>
<div class="b" id="bn6"><div class="m1"><p>مَکُن که کوکبهٔ دلبری شکسته شود</p></div>
<div class="m2"><p>چو بندگان بِگُریزند و چاکران بِجَهَند</p></div></div>
<div class="b" id="bn7"><div class="m1"><p>غلامِ همَّتِ دُردی کشانِ یک رنگم</p></div>
<div class="m2"><p>نه آن گروه که اَزْرَق لباس و دل سیَهَند</p></div></div>
<div class="b" id="bn8"><div class="m1"><p>قدم مَنِه به خرابات جز به شرطِ ادب</p></div>
<div class="m2"><p>که سالکانِ درش محرمانِ پادشهند</p></div></div>
<div class="b" id="bn9"><div class="m1"><p>جنابِ عشق بلند است همّتی حافظ</p></div>
<div class="m2"><p>که عاشقان، رهِ بی‌همتان به خود ندهند</p></div></div>