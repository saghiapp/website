---
title: >-
    غزل شمارهٔ ۲۵۷
---
# غزل شمارهٔ ۲۵۷

<div class="b" id="bn1"><div class="m1"><p>روی بِنْما و مرا گو که ز جان دل برگیر</p></div>
<div class="m2"><p>پیشِ شمع آتشِ پروانه به جان گو درگیر</p></div></div>
<div class="b" id="bn2"><div class="m1"><p>در لبِ تشنهٔ ما بین و مدار آب دریغ</p></div>
<div class="m2"><p>بر سَرِ کُشتهٔ خویش آی و ز خاکَش برگیر</p></div></div>
<div class="b" id="bn3"><div class="m1"><p>تَرکِ درویش مگیر ار نَبُوَد سیم و زَرَش</p></div>
<div class="m2"><p>در غَمَت سیمْ شُمار اشک و رُخَش را زر گیر</p></div></div>
<div class="b" id="bn4"><div class="m1"><p>چنگ بِنْواز و بساز ار نَبُوَد عود چه باک؟</p></div>
<div class="m2"><p>آتشم عشق و دلم عود و تَنَم مِجمَر گیر</p></div></div>
<div class="b" id="bn5"><div class="m1"><p>در سَماع آی و ز سر خرقه برانداز و برقص</p></div>
<div class="m2"><p>ور نه با گوشه رو و خرقهٔ ما در سر گیر</p></div></div>
<div class="b" id="bn6"><div class="m1"><p>صوف بَرکَش ز سر و بادهٔ صافی دَرکَش</p></div>
<div class="m2"><p>سیم در باز و به زر سیمبَری در بر گیر</p></div></div>
<div class="b" id="bn7"><div class="m1"><p>دوست، گو یار شو و هر دو جهان دشمن باش</p></div>
<div class="m2"><p>بخت، گو پشت مَکُن رویِ زمین لشکر گیر</p></div></div>
<div class="b" id="bn8"><div class="m1"><p>میل رفتن مَکُن ای دوست دَمی با ما باش</p></div>
<div class="m2"><p>بر لبِ جوی، طرب جوی و به کف ساغر گیر</p></div></div>
<div class="b" id="bn9"><div class="m1"><p>رفته گیر از بَرَم و زآتش و آبِ دل و چشم</p></div>
<div class="m2"><p>گونه‌ام زرد و لبم خشک و کنارم تَر گیر</p></div></div>
<div class="b" id="bn10"><div class="m1"><p>حافظ آراسته کن بزم و بگو واعظ را</p></div>
<div class="m2"><p>که ببین مجلسم و تَرکِ سَرِ منبر گیر</p></div></div>