---
title: >-
    غزل شمارهٔ ۳۳۵
---
# غزل شمارهٔ ۳۳۵

<div class="b" id="bn1"><div class="m1"><p>در خراباتِ مُغان گر گذر افتد بازم</p></div>
<div class="m2"><p>حاصلِ خرقه و سجاده، روان دربازم</p></div></div>
<div class="b" id="bn2"><div class="m1"><p>حلقهٔ توبه گر امروز چو زُهّاد زنم</p></div>
<div class="m2"><p>خازنِ میکده فردا نَکُنَد در، بازم</p></div></div>
<div class="b" id="bn3"><div class="m1"><p>ور چو پروانه دهد دست، فَراغِ بالی</p></div>
<div class="m2"><p>جز بدان عارضِ شمعی نَبُوَد پروازم</p></div></div>
<div class="b" id="bn4"><div class="m1"><p>صحبتِ حور نخواهم که بُوَد عینِ قُصور</p></div>
<div class="m2"><p>با خیالِ تو اگر با دِگری پردازم</p></div></div>
<div class="b" id="bn5"><div class="m1"><p>سِرِّ سودایِ تو در سینه بماندی پنهان</p></div>
<div class="m2"><p>چشمِ تَردامن اگر فاش نکردی رازم</p></div></div>
<div class="b" id="bn6"><div class="m1"><p>مرغْ سان از قفسِ خاک هوایی گشتم</p></div>
<div class="m2"><p>به هوایی که مگر صید کُنَد شهبازم</p></div></div>
<div class="b" id="bn7"><div class="m1"><p>همچو چنگ ار به کناری ندهی کامِ دلم</p></div>
<div class="m2"><p>از لبِ خویش چو نِی یک نفسی بِنْوازم</p></div></div>
<div class="b" id="bn8"><div class="m1"><p>ماجرایِ دلِ خون گشته نگویم با کس</p></div>
<div class="m2"><p>زان که جز تیغِ غمت نیست کسی دَمسازم</p></div></div>
<div class="b" id="bn9"><div class="m1"><p>گر به هر موی، سری بر تنِ حافظ باشد</p></div>
<div class="m2"><p>همچو زلفت همه را در قدمت اندازم</p></div></div>