---
title: >-
    غزل شمارهٔ ۶۲
---
# غزل شمارهٔ ۶۲

<div class="b" id="bn1"><div class="m1"><p>مرحبا ای پیکِ مشتاقان بده پیغامِ دوست</p></div>
<div class="m2"><p>تا کُنم جان از سرِ رغبت فدای نامِ دوست</p></div></div>
<div class="b" id="bn2"><div class="m1"><p>واله و شیداست دایم همچو بلبل در قفس</p></div>
<div class="m2"><p>طوطی طبعم ز عشقِ شِکَّر و بادامِ دوست</p></div></div>
<div class="b" id="bn3"><div class="m1"><p>زلفِ او دام است و خالش دانهٔ آن دام و من</p></div>
<div class="m2"><p>بر امیدِ دانه‌ای افتاده‌ام در دامِ دوست</p></div></div>
<div class="b" id="bn4"><div class="m1"><p>سر ز مستی برنگیرد تا به صبحِ روزِ حشر</p></div>
<div class="m2"><p>هر که چون من در ازل یک جرعه خورد از جامِ دوست</p></div></div>
<div class="b" id="bn5"><div class="m1"><p>بس نگویم شِمِّه‌ای از شرحِ شوقِ خود از آنک</p></div>
<div class="m2"><p>دردسر باشد نمودن بیش از این ابرامِ دوست</p></div></div>
<div class="b" id="bn6"><div class="m1"><p>گر دهد دستم کشم در دیده همچون توتیا</p></div>
<div class="m2"><p>خاک راهی کان مشرف گردد از اَقدامِ دوست</p></div></div>
<div class="b" id="bn7"><div class="m1"><p>میل من سویِ وصال و قصد او سویِ فراق</p></div>
<div class="m2"><p>تَرکِ کامِ خود گرفتم تا برآید کامِ دوست</p></div></div>
<div class="b" id="bn8"><div class="m1"><p>حافظ اندر دَردِ او می‌سوز و بی‌درمان بساز</p></div>
<div class="m2"><p>زان که درمانی ندارد دَردِ بی‌آرامِ دوست</p></div></div>