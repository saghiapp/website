---
title: >-
    غزل شمارهٔ ۴۷۰
---
# غزل شمارهٔ ۴۷۰

<div class="b" id="bn1"><div class="m1"><p>سینه مالامال درد است ای دریغا مرهمی</p></div>
<div class="m2"><p>دل ز تنهایی به جان آمد خدا را همدمی</p></div></div>
<div class="b" id="bn2"><div class="m1"><p>چشم آسایش که دارد از سپهر تیزرو</p></div>
<div class="m2"><p>ساقیا جامی به من ده تا بیاسایم دمی</p></div></div>
<div class="b" id="bn3"><div class="m1"><p>زیرکی را گفتم این احوال بین خندید و گفت</p></div>
<div class="m2"><p>صعب روزی بوالعجب کاری پریشان عالمی</p></div></div>
<div class="b" id="bn4"><div class="m1"><p>سوختم در چاه صبر از بهر آن شمع چگل</p></div>
<div class="m2"><p>شاه ترکان فارغ است از حال ما کو رستمی</p></div></div>
<div class="b" id="bn5"><div class="m1"><p>در طریق عشقبازی امن و آسایش بلاست</p></div>
<div class="m2"><p>ریش باد آن دل که با درد تو خواهد مرهمی</p></div></div>
<div class="b" id="bn6"><div class="m1"><p>اهل کام و ناز را در کوی رندی راه نیست</p></div>
<div class="m2"><p>رهروی باید جهان سوزی نه خامی بی‌غمی</p></div></div>
<div class="b" id="bn7"><div class="m1"><p>آدمی در عالم خاکی نمی‌آید به دست</p></div>
<div class="m2"><p>عالمی دیگر بباید ساخت و از نو آدمی</p></div></div>
<div class="b" id="bn8"><div class="m1"><p>خیز تا خاطر بدان ترک سمرقندی دهیم</p></div>
<div class="m2"><p>کز نسیمش بوی جوی مولیان آید همی</p></div></div>
<div class="b" id="bn9"><div class="m1"><p>گریه حافظ چه سنجد پیش استغنای عشق</p></div>
<div class="m2"><p>کاندر این دریا نماید هفت دریا شبنمی</p></div></div>