---
title: >-
    غزل شمارهٔ ۲۵
---
# غزل شمارهٔ ۲۵

<div class="b" id="bn1"><div class="m1"><p>شکفته شد گل حَمرا و گشت بلبل مست</p></div>
<div class="m2"><p>صلایِ سرخوشی، ای صوفیان باده پرست</p></div></div>
<div class="b" id="bn2"><div class="m1"><p>اساس توبه که در محکمی چو سنگ نمود</p></div>
<div class="m2"><p>ببین که جام زُجاجی چه طُرفه‌اش بشکست</p></div></div>
<div class="b" id="bn3"><div class="m1"><p>بیار باده که در بارگاه استغنا</p></div>
<div class="m2"><p>چه پاسبان و چه سلطان، چه هوشیار و چه مست</p></div></div>
<div class="b" id="bn4"><div class="m1"><p>از این رِباط دودر، چون ضرورت است رَحیل</p></div>
<div class="m2"><p>رِواق و طاقِ معیشت، چه سربلند و چه پست</p></div></div>
<div class="b" id="bn5"><div class="m1"><p>مقام عیش میسر نمی‌شود بی‌رنج</p></div>
<div class="m2"><p>بلی به حکم بلا بسته‌اند عهد الست</p></div></div>
<div class="b" id="bn6"><div class="m1"><p>به هست و نیست مرنجان ضمیر و خوش می‌باش</p></div>
<div class="m2"><p>که نیستی است سرانجام هر کمال که هست</p></div></div>
<div class="b" id="bn7"><div class="m1"><p>شکوه آصفی و اسب باد و منطق طیر</p></div>
<div class="m2"><p>به باد رفت و از او خواجه هیچ طَرف نبست</p></div></div>
<div class="b" id="bn8"><div class="m1"><p>به بال و پَر مرو از ره که تیر پرتابی</p></div>
<div class="m2"><p>هوا گرفت زمانی، ولی به خاک نشست</p></div></div>
<div class="b" id="bn9"><div class="m1"><p>زبان کِلکِ تو حافظ چه شکر آن گوید</p></div>
<div class="m2"><p>که گفتهٔ سخنت می‌برند دست به دست</p></div></div>