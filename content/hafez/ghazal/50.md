---
title: >-
    غزل شمارهٔ ۱۴۳
---
# غزل شمارهٔ ۱۴۳

<div class="b" id="bn1"><div class="m1"><p>سال‌ها دل طلبِ جامِ جم از ما می‌کرد</p></div>
<div class="m2"><p>وآنچه خود داشت ز بیگانه تمنّا می‌کرد</p></div></div>
<div class="b" id="bn2"><div class="m1"><p>گوهری کز صدفِ کُون و مکان بیرون است</p></div>
<div class="m2"><p>طلب از گمشدگانِ لبِ دریا می‌کرد</p></div></div>
<div class="b" id="bn3"><div class="m1"><p>مشکلِ خویش بَرِ پیرِ مُغان بُردم دوش</p></div>
<div class="m2"><p>کو به تأییدِ نظر حلِّ معما می‌کرد</p></div></div>
<div class="b" id="bn4"><div class="m1"><p>دیدمش خُرَّم و خندان قدحِ باده به دست</p></div>
<div class="m2"><p>و اندر آن آینه صد گونه تماشا می‌کرد</p></div></div>
<div class="b" id="bn5"><div class="m1"><p>گفتم این جامِ جهان‌بین به تو کِی داد حکیم؟</p></div>
<div class="m2"><p>گفت آن روز که این گنبدِ مینا می‌کرد</p></div></div>
<div class="b" id="bn6"><div class="m1"><p>بیدلی در همه احوال خدا با او بود</p></div>
<div class="m2"><p>او نمی‌دیدش و از دور خدا را می‌کرد</p></div></div>
<div class="b" id="bn7"><div class="m1"><p>این همه شعبدهٔ خویش که می‌کرد این جا</p></div>
<div class="m2"><p>سامری پیشِ عصا و یدِ بیضا می‌کرد</p></div></div>
<div class="b" id="bn8"><div class="m1"><p>گفت آن یار کز او گشت سرِ دار بلند</p></div>
<div class="m2"><p>جُرمش این بود که اسرار هویدا می‌کرد</p></div></div>
<div class="b" id="bn9"><div class="m1"><p>فیضِ روحُ القُدُس ار باز مدد فرماید</p></div>
<div class="m2"><p>دیگران هم بکنند آنچه مسیحا می‌کرد</p></div></div>
<div class="b" id="bn10"><div class="m1"><p>گفتمش سلسلهٔ زلفِ بُتان از پی چیست</p></div>
<div class="m2"><p>گفت حافظ گله‌ای از دلِ شیدا می‌کرد</p></div></div>