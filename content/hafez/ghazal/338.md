---
title: >-
    غزل شمارهٔ ۴۰۲
---
# غزل شمارهٔ ۴۰۲

<div class="b" id="bn1"><div class="m1"><p>نکته‌ای دلکش بگویم خال آن مه رو ببین</p></div>
<div class="m2"><p>عقل و جان را بسته زنجیر آن گیسو ببین</p></div></div>
<div class="b" id="bn2"><div class="m1"><p>عیب دل کردم که وحشی وضع و هرجایی مباش</p></div>
<div class="m2"><p>گفت چشم شیرگیر و غنج آن آهو ببین</p></div></div>
<div class="b" id="bn3"><div class="m1"><p>حلقه زلفش تماشاخانه باد صباست</p></div>
<div class="m2"><p>جان صد صاحب دل آن جا بسته یک مو ببین</p></div></div>
<div class="b" id="bn4"><div class="m1"><p>عابدان آفتاب از دلبر ما غافلند</p></div>
<div class="m2"><p>ای ملامتگو خدا را رو مبین آن رو ببین</p></div></div>
<div class="b" id="bn5"><div class="m1"><p>زلف دل دزدش صبا را بند بر گردن نهاد</p></div>
<div class="m2"><p>با هواداران ره رو حیله هندو ببین</p></div></div>
<div class="b" id="bn6"><div class="m1"><p>این که من در جست و جوی او ز خود فارغ شدم</p></div>
<div class="m2"><p>کس ندیده‌ست و نبیند مثلش از هر سو ببین</p></div></div>
<div class="b" id="bn7"><div class="m1"><p>حافظ ار در گوشه محراب می‌نالد رواست</p></div>
<div class="m2"><p>ای نصیحتگو خدا را آن خم ابرو ببین</p></div></div>
<div class="b" id="bn8"><div class="m1"><p>از مراد شاه منصور ای فلک سر برمتاب</p></div>
<div class="m2"><p>تیزی شمشیر بنگر قوت بازو ببین</p></div></div>