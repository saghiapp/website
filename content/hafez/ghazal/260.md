---
title: >-
    غزل شمارهٔ ۳۳۲
---
# غزل شمارهٔ ۳۳۲

<div class="b" id="bn1"><div class="m1"><p>مزن بر دل ز نوکِ غمزه تیرم</p></div>
<div class="m2"><p>که پیشِ چشمِ بیمارت بمیرم</p></div></div>
<div class="b" id="bn2"><div class="m1"><p>نِصاب حُسن در حدِّ کمال است</p></div>
<div class="m2"><p>زکاتم دِه که مسکین و فقیرم</p></div></div>
<div class="b" id="bn3"><div class="m1"><p>چو طفلان تا کِی ای زاهد، فریبی</p></div>
<div class="m2"><p>به سیبِ بوستان و شهد و شیرم</p></div></div>
<div class="b" id="bn4"><div class="m1"><p>چُنان پُر شد فضایِ سینه از دوست</p></div>
<div class="m2"><p>که فکرِ خویش گم شد از ضمیرم</p></div></div>
<div class="b" id="bn5"><div class="m1"><p>قدح پُر کن که من در دولتِ عشق</p></div>
<div class="m2"><p>جوانبخت جهانم گر چه پیرم</p></div></div>
<div class="b" id="bn6"><div class="m1"><p>قراری بسته‌ام با مِی فروشان</p></div>
<div class="m2"><p>که روزِ غم به جز ساغر نگیرم</p></div></div>
<div class="b" id="bn7"><div class="m1"><p>مبادا جز حسابِ مُطرب و مِی</p></div>
<div class="m2"><p>اگر نقشی کشد کِلکِ دبیرم</p></div></div>
<div class="b" id="bn8"><div class="m1"><p>در این غوغا که کَس کَس را نپُرسد</p></div>
<div class="m2"><p>من از پیرِ مُغان منّت پذیرم</p></div></div>
<div class="b" id="bn9"><div class="m1"><p>خوشا آن دَم کز اِستغنایِ مستی</p></div>
<div class="m2"><p>فَراغت باشد از شاه و وزیرم</p></div></div>
<div class="b" id="bn10"><div class="m1"><p>من آن مرغم که هر شام و سحرگاه</p></div>
<div class="m2"><p>ز بامِ عرش می‌آید صَفیرم</p></div></div>
<div class="b" id="bn11"><div class="m1"><p>چو حافظ گنج او در سینه دارم</p></div>
<div class="m2"><p>اگر چه مُدَّعی بیند حقیرم</p></div></div>