---
title: >-
    غزل شمارهٔ ۴۷۳
---
# غزل شمارهٔ ۴۷۳

<div class="b" id="bn1"><div class="m1"><p>وقت را غنیمت دان آن قدر که بتوانی</p></div>
<div class="m2"><p>حاصل از حیات ای جان این دم است تا دانی</p></div></div>
<div class="b" id="bn2"><div class="m1"><p>کام بخشی گردون عمر در عوض دارد</p></div>
<div class="m2"><p>جهد کن که از دولت داد عیش بستانی</p></div></div>
<div class="b" id="bn3"><div class="m1"><p>باغبان چو من زین جا بگذرم حرامت باد</p></div>
<div class="m2"><p>گر به جای من سروی غیر دوست بنشانی</p></div></div>
<div class="b" id="bn4"><div class="m1"><p>زاهد پشیمان را ذوق باده خواهد کشت</p></div>
<div class="m2"><p>عاقلا مکن کاری کآورد پشیمانی</p></div></div>
<div class="b" id="bn5"><div class="m1"><p>محتسب نمی‌داند این قدر که صوفی را</p></div>
<div class="m2"><p>جنس خانگی باشد همچو لعل رمانی</p></div></div>
<div class="b" id="bn6"><div class="m1"><p>با دعای شبخیزان ای شکردهان مستیز</p></div>
<div class="m2"><p>در پناه یک اسم است خاتم سلیمانی</p></div></div>
<div class="b" id="bn7"><div class="m1"><p>پند عاشقان بشنو و از در طرب بازآ</p></div>
<div class="m2"><p>کاین همه نمی‌ارزد شغل عالم فانی</p></div></div>
<div class="b" id="bn8"><div class="m1"><p>یوسف عزیزم رفت ای برادران رحمی</p></div>
<div class="m2"><p>کز غمش عجب بینم حال پیر کنعانی</p></div></div>
<div class="b" id="bn9"><div class="m1"><p>پیش زاهد از رندی دم مزن که نتوان گفت</p></div>
<div class="m2"><p>با طبیب نامحرم حال درد پنهانی</p></div></div>
<div class="b" id="bn10"><div class="m1"><p>می‌روی و مژگانت خون خلق می‌ریزد</p></div>
<div class="m2"><p>تیز می‌روی جانا ترسمت فرومانی</p></div></div>
<div class="b" id="bn11"><div class="m1"><p>دل ز ناوک چشمت گوش داشتم لیکن</p></div>
<div class="m2"><p>ابروی کماندارت می‌برد به پیشانی</p></div></div>
<div class="b" id="bn12"><div class="m1"><p>جمع کن به احسانی حافظ پریشان را</p></div>
<div class="m2"><p>ای شکنج گیسویت مجمع پریشانی</p></div></div>
<div class="b" id="bn13"><div class="m1"><p>گر تو فارغی از ما ای نگار سنگین دل</p></div>
<div class="m2"><p>حال خود بخواهم گفت پیش آصف ثانی</p></div></div>