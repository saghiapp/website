---
title: >-
    غزل شمارهٔ ۲۳
---
# غزل شمارهٔ ۲۳

<div class="b" id="bn1"><div class="m1"><p>خیالِ رویِ تو در هر طریق همره ماست</p></div>
<div class="m2"><p>نسیم موی تو پیوندِ جانِ آگه ماست</p></div></div>
<div class="b" id="bn2"><div class="m1"><p>به رغم مدعیانی که منع عشق کنند</p></div>
<div class="m2"><p>جمالِ چهرهٔ تو حجت موجه ماست</p></div></div>
<div class="b" id="bn3"><div class="m1"><p>ببین که سیب زنخدان تو چه می‌گوید</p></div>
<div class="m2"><p>هزار یوسف مصری فتاده در چَهِ ماست</p></div></div>
<div class="b" id="bn4"><div class="m1"><p>اگر به زلف دراز تو دست ما نرسد</p></div>
<div class="m2"><p>گناه بخت پریشان و دست کوته ماست</p></div></div>
<div class="b" id="bn5"><div class="m1"><p>به حاجبِ درِ خلوت سرایِ خاص بگو</p></div>
<div class="m2"><p>فُلان ز گوشه نشینانِ خاکِ درگهِ ماست</p></div></div>
<div class="b" id="bn6"><div class="m1"><p>به صورت از نظر ما اگر چه محجوب است</p></div>
<div class="m2"><p>همیشه در نظرِ خاطرِ مرفهِ ماست</p></div></div>
<div class="b" id="bn7"><div class="m1"><p>اگر به سالی حافظ دری زند بگشای</p></div>
<div class="m2"><p>که سال‌هاست که مشتاق روی چون مه ماست</p></div></div>