---
title: >-
    غزل شمارهٔ ۴۸۵
---
# غزل شمارهٔ ۴۸۵

<div class="b" id="bn1"><div class="m1"><p>ساقیا سایه ابر است و بهار و لب جوی</p></div>
<div class="m2"><p>من نگویم چه کن ار اهل دلی خود تو بگوی</p></div></div>
<div class="b" id="bn2"><div class="m1"><p>بوی یک رنگی از این نقش نمی‌آید خیز</p></div>
<div class="m2"><p>دلق آلوده صوفی به می ناب بشوی</p></div></div>
<div class="b" id="bn3"><div class="m1"><p>سفله طبع است جهان بر کرمش تکیه مکن</p></div>
<div class="m2"><p>ای جهان دیده ثبات قدم از سفله مجوی</p></div></div>
<div class="b" id="bn4"><div class="m1"><p>دو نصیحت کنمت بشنو و صد گنج ببر</p></div>
<div class="m2"><p>از در عیش درآ و به ره عیب مپوی</p></div></div>
<div class="b" id="bn5"><div class="m1"><p>شکر آن را که دگربار رسیدی به بهار</p></div>
<div class="m2"><p>بیخ نیکی بنشان و ره تحقیق بجوی</p></div></div>
<div class="b" id="bn6"><div class="m1"><p>روی جانان طلبی آینه را قابل ساز</p></div>
<div class="m2"><p>ور نه هرگز گل و نسرین ندمد ز آهن و روی</p></div></div>
<div class="b" id="bn7"><div class="m1"><p>گوش بگشای که بلبل به فغان می‌گوید</p></div>
<div class="m2"><p>خواجه تقصیر مفرما گل توفیق ببوی</p></div></div>
<div class="b" id="bn8"><div class="m1"><p>گفتی از حافظ ما بوی ریا می‌آید</p></div>
<div class="m2"><p>آفرین بر نفست باد که خوش بردی بوی</p></div></div>