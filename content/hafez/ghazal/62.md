---
title: >-
    غزل شمارهٔ ۱۵۴
---
# غزل شمارهٔ ۱۵۴

<div class="b" id="bn1"><div class="m1"><p>راهی بزن که آهی بر سازِ آن توان زد</p></div>
<div class="m2"><p>شعری بخوان که با او رَطلِ گران توان زد</p></div></div>
<div class="b" id="bn2"><div class="m1"><p>بر آستانِ جانان گر سر توان نهادن</p></div>
<div class="m2"><p>گلبانگِ سربلندی بر آسمان توان زد</p></div></div>
<div class="b" id="bn3"><div class="m1"><p>قَدِّ خمیدهٔ ما سهلت نماید اما</p></div>
<div class="m2"><p>بر چشمِ دشمنان تیر، از این کمان توان زد</p></div></div>
<div class="b" id="bn4"><div class="m1"><p>در خانقه نگنجد اسرارِ عشقبازی</p></div>
<div class="m2"><p>جامِ میِ مُغانه هم با مُغان توان زد</p></div></div>
<div class="b" id="bn5"><div class="m1"><p>درویش را نباشد برگِ سرایِ سلطان</p></div>
<div class="m2"><p>ماییم و کهنه دلقی کآتش در آن توان زد</p></div></div>
<div class="b" id="bn6"><div class="m1"><p>اهلِ نظر دو عالم در یک نظر ببازند</p></div>
<div class="m2"><p>عشق است و داوِ اول بر نقدِ جان توان زد</p></div></div>
<div class="b" id="bn7"><div class="m1"><p>گر دولتِ وصالت خواهد دری گشودن</p></div>
<div class="m2"><p>سرها بدین تَخَیُّل بر آستان توان زد</p></div></div>
<div class="b" id="bn8"><div class="m1"><p>عشق و شباب و رندی مجموعهٔ مراد است</p></div>
<div class="m2"><p>چون جمع شد معانی گویِ بیان توان زد</p></div></div>
<div class="b" id="bn9"><div class="m1"><p>شد رهزنِ سلامت زلفِ تو وین عجب نیست</p></div>
<div class="m2"><p>گر راهزن تو باشی صد کاروان توان زد</p></div></div>
<div class="b" id="bn10"><div class="m1"><p>حافظ به حَقِّ قرآن کز شِید و زرق بازآی</p></div>
<div class="m2"><p>باشد که گویِ عیشی در این جهان توان زد</p></div></div>