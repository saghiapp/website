---
title: >-
    غزل شمارهٔ ۳۲۹
---
# غزل شمارهٔ ۳۲۹

<div class="b" id="bn1"><div class="m1"><p>جوزا سَحَر نهادْ حمایل برابرم</p></div>
<div class="m2"><p>یعنی غلامِ شاهم و سوگند می‌خورم</p></div></div>
<div class="b" id="bn2"><div class="m1"><p>ساقی بیا که از مددِ بختِ کارساز</p></div>
<div class="m2"><p>کامی که خواستم ز خدا شد مُیَسَّرَم</p></div></div>
<div class="b" id="bn3"><div class="m1"><p>جامی بده که باز به شادیِّ رویِ شاه</p></div>
<div class="m2"><p>پیرانه سر، هوایِ جوانیست در سرم</p></div></div>
<div class="b" id="bn4"><div class="m1"><p>راهم مزن به وصفِ زلالِ خِضِر که من</p></div>
<div class="m2"><p>از جامِ شاه جُرعه کَشِ حوضِ کوثرم</p></div></div>
<div class="b" id="bn5"><div class="m1"><p>شاها اگر به عرش رسانم سریرِ فضل</p></div>
<div class="m2"><p>مملوکِ این جِنابم و مسکین این دَرَم</p></div></div>
<div class="b" id="bn6"><div class="m1"><p>من جرعه نوشِ بزمِ تو بودم هزار سال</p></div>
<div class="m2"><p>کی تَرکِ آبخورْد کُنَد طبعِ خوگرم</p></div></div>
<div class="b" id="bn7"><div class="m1"><p>ور باوَرَت نمی‌کند از بنده این حدیث</p></div>
<div class="m2"><p>از گفتهٔ کمال، دلیلی بیاورم</p></div></div>
<div class="b" id="bn8"><div class="m1"><p>گر بَرکَنَم دل از تو و بَردارم از تو مِهر</p></div>
<div class="m2"><p>آن مِهر بَر کِه افکنم؟ آن دل کجا بَرَم؟</p></div></div>
<div class="b" id="bn9"><div class="m1"><p>منصور بِنْ مُظَفَّرِ غازیست حرزِ من</p></div>
<div class="m2"><p>و از این خجسته نام، بر اَعدا مُظَفَّرَم</p></div></div>
<div class="b" id="bn10"><div class="m1"><p>عهدِ اَلَستِ من همه با عشقِ شاه بود</p></div>
<div class="m2"><p>وَز شاهراهِ عمر، بدین عهد بگذرم</p></div></div>
<div class="b" id="bn11"><div class="m1"><p>گردون چو کرد نظمِ ثُرَیّا به نامِ شاه</p></div>
<div class="m2"><p>من نظمِ دُر چرا نکنم؟ از کِه کمترم؟</p></div></div>
<div class="b" id="bn12"><div class="m1"><p>شاهین صفت چو طعمه چَشیدم ز دستِ شاه</p></div>
<div class="m2"><p>کِی باشد التفات به صیدِ کبوترم</p></div></div>
<div class="b" id="bn13"><div class="m1"><p>ای شاهِ شیرگیر چه کم گردد ار شود</p></div>
<div class="m2"><p>در سایهٔ تو مُلکِ فَراغت مُیَسَّرَم</p></div></div>
<div class="b" id="bn14"><div class="m1"><p>شعرم به یُمنِ مَدحِ تو صد مُلکِ دل گشاد</p></div>
<div class="m2"><p>گویی که تیغِ توست زبانِ سُخنورم</p></div></div>
<div class="b" id="bn15"><div class="m1"><p>بر گُلشنی اگر بگذشتم چو بادِ صبح</p></div>
<div class="m2"><p>نِی عشق سرو بود و نه شوقِ صنوبرم</p></div></div>
<div class="b" id="bn16"><div class="m1"><p>بویِ تو می‌شنیدم و بر یادِ رویِ تو</p></div>
<div class="m2"><p>دادند ساقیانِ طَرَب یک دو ساغرم</p></div></div>
<div class="b" id="bn17"><div class="m1"><p>مستی به آبِ یک دو عِنَب وضعِ بنده نیست</p></div>
<div class="m2"><p>من سالخورده پیرِ خرابات پَروَرَم</p></div></div>
<div class="b" id="bn18"><div class="m1"><p>با سِیرِ اخترِ فلکم داوری بَسیست</p></div>
<div class="m2"><p>انصافِ شاه باد در این قصه یاورم</p></div></div>
<div class="b" id="bn19"><div class="m1"><p>شُکرِ خدا که باز در این اوجِ بارگاه</p></div>
<div class="m2"><p>طاووسِ عرش می‌شنود صیتِ شَهپَرَم</p></div></div>
<div class="b" id="bn20"><div class="m1"><p>نامم ز کارخانهٔ عُشّاق محو باد</p></div>
<div class="m2"><p>گر جز محبتِ تو بُوَد شغلِ دیگرم</p></div></div>
<div class="b" id="bn21"><div class="m1"><p>شِبلُ الاَسَد به صیدِ دلم حمله کرد و من</p></div>
<div class="m2"><p>گر لاغرم وگرنه شکارِ غضنفرم</p></div></div>
<div class="b" id="bn22"><div class="m1"><p>ای عاشقانِ رویِ تو از ذَرِّه بیشتر</p></div>
<div class="m2"><p>من کِی رَسَم به وصلِ تو کز ذَرِّه کمترم</p></div></div>
<div class="b" id="bn23"><div class="m1"><p>بنما به من که مُنکِرِ حُسنِ رخِ تو کیست</p></div>
<div class="m2"><p>تا دیده‌اش به گِزلِکِ غیرت برآورم</p></div></div>
<div class="b" id="bn24"><div class="m1"><p>بر من فُتاد سایهٔ خورشیدِ سلطنت</p></div>
<div class="m2"><p>و اکنون فَراغت است ز خورشیدِ خاورم</p></div></div>
<div class="b" id="bn25"><div class="m1"><p>مقصود از این معامله بازارتیزی است</p></div>
<div class="m2"><p>نی جلوه می‌فروشم و نی عشوه می‌خرم</p></div></div>