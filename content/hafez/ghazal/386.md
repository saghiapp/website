---
title: >-
    غزل شمارهٔ ۴۴۶
---
# غزل شمارهٔ ۴۴۶

<div class="b" id="bn1"><div class="m1"><p>صبا تو نکهت آن زلف مشک بو داری</p></div>
<div class="m2"><p>به یادگار بمانی که بوی او داری</p></div></div>
<div class="b" id="bn2"><div class="m1"><p>دلم که گوهر اسرار حسن و عشق در اوست</p></div>
<div class="m2"><p>توان به دست تو دادن گرش نکو داری</p></div></div>
<div class="b" id="bn3"><div class="m1"><p>در آن شمایل مطبوع هیچ نتوان گفت</p></div>
<div class="m2"><p>جز این قدر که رقیبان تندخو داری</p></div></div>
<div class="b" id="bn4"><div class="m1"><p>نوای بلبلت ای گل کجا پسند افتد</p></div>
<div class="m2"><p>که گوش و هوش به مرغان هرزه گو داری</p></div></div>
<div class="b" id="bn5"><div class="m1"><p>به جرعه تو سرم مست گشت نوشت باد</p></div>
<div class="m2"><p>خود از کدام خم است این که در سبو داری</p></div></div>
<div class="b" id="bn6"><div class="m1"><p>به سرکشی خود ای سرو جویبار مناز</p></div>
<div class="m2"><p>که گر بدو رسی از شرم سر فروداری</p></div></div>
<div class="b" id="bn7"><div class="m1"><p>دم از ممالک خوبی چو آفتاب زدن</p></div>
<div class="m2"><p>تو را رسد که غلامان ماه رو داری</p></div></div>
<div class="b" id="bn8"><div class="m1"><p>قبای حسن فروشی تو را برازد و بس</p></div>
<div class="m2"><p>که همچو گل همه آیین رنگ و بو داری</p></div></div>
<div class="b" id="bn9"><div class="m1"><p>ز کنج صومعه حافظ مجوی گوهر عشق</p></div>
<div class="m2"><p>قدم برون نه اگر میل جست و جو داری</p></div></div>