---
title: >-
    غزل شمارهٔ ۹۲
---
# غزل شمارهٔ ۹۲

<div class="b" id="bn1"><div class="m1"><p>میرِ من خوش می‌روی کاندر سر و پا میرمت</p></div>
<div class="m2"><p>خوش خرامان شو که پیشِ قدِ رعنا میرمت</p></div></div>
<div class="b" id="bn2"><div class="m1"><p>گفته بودی کی بمیری پیشِ من، تعجیل چیست؟</p></div>
<div class="m2"><p>خوش تقاضا می‌کنی پیشِ تقاضا میرمت</p></div></div>
<div class="b" id="bn3"><div class="m1"><p>عاشق و مخمور و مهجورم بتِ ساقی کجاست</p></div>
<div class="m2"><p>گو که بِخرامَد که پیشِ سرو بالا میرمت</p></div></div>
<div class="b" id="bn4"><div class="m1"><p>آن که عمری شد که تا بیمارم از سودایِ او</p></div>
<div class="m2"><p>گو نگاهی کن که پیشِ چشمِ شهلا میرمت</p></div></div>
<div class="b" id="bn5"><div class="m1"><p>گفته‌ای لعلِ لبم هم درد بخشد هم دوا</p></div>
<div class="m2"><p>گاه پیش درد و گَه پیش مداوا میرمت</p></div></div>
<div class="b" id="bn6"><div class="m1"><p>خوش خرامان می‌روی چشمِ بد از رویِ تو دور</p></div>
<div class="m2"><p>دارم اندر سر خیالِ آن که در پا میرمت</p></div></div>
<div class="b" id="bn7"><div class="m1"><p>گر چه جایِ حافظ اندر خلوتِ وصلِ تو نیست</p></div>
<div class="m2"><p>ای همه جایِ تو خوش، پیشِ همه جا میرمت</p></div></div>