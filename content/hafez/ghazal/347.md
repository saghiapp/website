---
title: >-
    غزل شمارهٔ ۴۱۰
---
# غزل شمارهٔ ۴۱۰

<div class="b" id="bn1"><div class="m1"><p>ای قبای پادشاهی راست بر بالای تو</p></div>
<div class="m2"><p>زینت تاج و نگین از گوهر والای تو</p></div></div>
<div class="b" id="bn2"><div class="m1"><p>آفتاب فتح را هر دم طلوعی می‌دهد</p></div>
<div class="m2"><p>از کلاه خسروی رخسار مه سیمای تو</p></div></div>
<div class="b" id="bn3"><div class="m1"><p>جلوه گاه طایر اقبال باشد هر کجا</p></div>
<div class="m2"><p>سایه‌اندازد همای چتر گردون سای تو</p></div></div>
<div class="b" id="bn4"><div class="m1"><p>از رسوم شرع و حکمت با هزاران اختلاف</p></div>
<div class="m2"><p>نکته‌ای هرگز نشد فوت از دل دانای تو</p></div></div>
<div class="b" id="bn5"><div class="m1"><p>آب حیوانش ز منقار بلاغت می‌چکد</p></div>
<div class="m2"><p>طوطی خوش لهجه یعنی کلک شکرخای تو</p></div></div>
<div class="b" id="bn6"><div class="m1"><p>گر چه خورشید فلک چشم و چراغ عالم است</p></div>
<div class="m2"><p>روشنایی بخش چشم اوست خاک پای تو</p></div></div>
<div class="b" id="bn7"><div class="m1"><p>آن چه اسکندر طلب کرد و ندادش روزگار</p></div>
<div class="m2"><p>جرعه‌ای بود از زلال جام جان افزای تو</p></div></div>
<div class="b" id="bn8"><div class="m1"><p>عرض حاجت در حریم حضرتت محتاج نیست</p></div>
<div class="m2"><p>راز کس مخفی نماند با فروغ رای تو</p></div></div>
<div class="b" id="bn9"><div class="m1"><p>خسروا پیرانه سر حافظ جوانی می‌کند</p></div>
<div class="m2"><p>بر امید عفو جان بخش گنه فرسای تو</p></div></div>