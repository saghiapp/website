---
title: >-
    غزل شمارهٔ ۲۱۶
---
# غزل شمارهٔ ۲۱۶

<div class="b" id="bn1"><div class="m1"><p>آن یار کز او خانهٔ ما جایِ پَری بود</p></div>
<div class="m2"><p>سر تا قدمش چون پَری از عیب بَری بود</p></div></div>
<div class="b" id="bn2"><div class="m1"><p>دل گفت فروکش کنم این شهر به بویش</p></div>
<div class="m2"><p>بیچاره ندانست که یارش سفری بود</p></div></div>
<div class="b" id="bn3"><div class="m1"><p>تنها نه ز رازِ دلِ من پرده برافتاد</p></div>
<div class="m2"><p>تا بود فلک، شیوهٔ او پرده دری بود</p></div></div>
<div class="b" id="bn4"><div class="m1"><p>منظورِ خردمندِ من آن ماه که او را</p></div>
<div class="m2"><p>با حُسنِ ادب شیوهٔ صاحب نظری بود</p></div></div>
<div class="b" id="bn5"><div class="m1"><p>از چنگِ مَنَش اختر بَدمِهر به در برد</p></div>
<div class="m2"><p>آری چه کنم؟ دولتِ دورِ قمری بود</p></div></div>
<div class="b" id="bn6"><div class="m1"><p>عُذری بِنِه ای دل، که تو درویشی و او را</p></div>
<div class="m2"><p>در مملکتِ حُسن سَرِ تاجْوَری بود</p></div></div>
<div class="b" id="bn7"><div class="m1"><p>اوقاتِ خوش آن بود که با دوست به سر رفت</p></div>
<div class="m2"><p>باقی همه بی‌حاصلی و بی‌خبری بود</p></div></div>
<div class="b" id="bn8"><div class="m1"><p>خوش بود لبِ آب و گل و سبزه و نسرین</p></div>
<div class="m2"><p>افسوس که آن گنجِ روان رهگذری بود</p></div></div>
<div class="b" id="bn9"><div class="m1"><p>خود را بکش ای بلبل از این رشک که گُل را</p></div>
<div class="m2"><p>با بادِ صبا وقتِ سحر جلوه گری بود</p></div></div>
<div class="b" id="bn10"><div class="m1"><p>هر گنجِ سعادت که خدا داد به حافظ</p></div>
<div class="m2"><p>از یُمنِ دعایِ شب و وِردِ سَحَری بود</p></div></div>