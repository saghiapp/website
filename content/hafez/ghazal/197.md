---
title: >-
    غزل شمارهٔ ۲۷۶
---
# غزل شمارهٔ ۲۷۶

<div class="b" id="bn1"><div class="m1"><p>باغبان گر پنج روزی صحبتِ گُل بایَدَش</p></div>
<div class="m2"><p>بر جفایِ خارِ هجران، صبرِ بلبل بایَدَش</p></div></div>
<div class="b" id="bn2"><div class="m1"><p>ای دل اندر بندِ زلفش از پریشانی مَنال</p></div>
<div class="m2"><p>مرغِ زیرک چُون به دام افتد، تحمل بایدش</p></div></div>
<div class="b" id="bn3"><div class="m1"><p>رندِ عالم سوز را با مصلحت بینی چه کار</p></div>
<div class="m2"><p>کار مُلْک است آن که تدبیر و تأمل بایدش</p></div></div>
<div class="b" id="bn4"><div class="m1"><p>تکیه بر تقوی و دانش در طریقت کافریست</p></div>
<div class="m2"><p>راهرو گر صد هنر دارد، توکل بایدش</p></div></div>
<div class="b" id="bn5"><div class="m1"><p>با چُنین زلف و رُخَش بادا نظربازی حرام</p></div>
<div class="m2"><p>هر که روِی یاسمین و جَعدِ سنبل بایدش</p></div></div>
<div class="b" id="bn6"><div class="m1"><p>نازها زان نرگسِ مستانه‌اش باید کشید</p></div>
<div class="m2"><p>این دل شوریده تا آن جَعد و کاکُل بایدش</p></div></div>
<div class="b" id="bn7"><div class="m1"><p>ساقیا در گردشِ ساغر تعلل تا به چند؟</p></div>
<div class="m2"><p>دور چون با عاشقان افتد، تَسَلسُل بایدش</p></div></div>
<div class="b" id="bn8"><div class="m1"><p>کیست حافظ تا ننوشد باده بی آوازِ رود</p></div>
<div class="m2"><p>عاشقِ مسکین چرا چندین تجمل بایدش؟</p></div></div>