---
title: >-
    غزل شمارهٔ ۳۴۵
---
# غزل شمارهٔ ۳۴۵

<div class="b" id="bn1"><div class="m1"><p>بی تو ای سروِ روان، با گل و گلشن چه کنم؟</p></div>
<div class="m2"><p>زلفِ سنبل چه کَشَم عارضِ سوسن چه کنم؟</p></div></div>
<div class="b" id="bn2"><div class="m1"><p>آه کز طعنهٔ بدخواه ندیدم رویت</p></div>
<div class="m2"><p>نیست چون آینه‌ام، روی ز آهن چه کنم؟</p></div></div>
<div class="b" id="bn3"><div class="m1"><p>برو ای ناصِح و بر دُردکشان خرده مگیر</p></div>
<div class="m2"><p>کارفرمایِ قَدَر می‌کند این، من چه کنم؟</p></div></div>
<div class="b" id="bn4"><div class="m1"><p>برقِ غیرت چو چُنین می‌جَهَد از مَکمَنِ غیب</p></div>
<div class="m2"><p>تو بفرما که منِ سوخته خِرمن چه کنم؟</p></div></div>
<div class="b" id="bn5"><div class="m1"><p>شاهِ تُرکان چو پسندید و به چاهم انداخت</p></div>
<div class="m2"><p>دستگیر ار نشود لطفِ تَهَمتَن چه کنم؟</p></div></div>
<div class="b" id="bn6"><div class="m1"><p>مددی گر به چراغی نکند آتشِ طور</p></div>
<div class="m2"><p>چارهٔ تیره شبِ وادی ایمن چه کنم؟</p></div></div>
<div class="b" id="bn7"><div class="m1"><p>حافظا خُلدِ بَرین خانه موروثِ من است</p></div>
<div class="m2"><p>اندر این منزلِ ویرانه، نشیمن چه کنم؟</p></div></div>