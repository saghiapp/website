---
title: >-
    غزل شمارهٔ ۳۵۴
---
# غزل شمارهٔ ۳۵۴

<div class="b" id="bn1"><div class="m1"><p>به مژگان سیه کردی هزاران رخنه در دینم</p></div>
<div class="m2"><p>بیا کز چشم بیمارت هزاران درد برچینم</p></div></div>
<div class="b" id="bn2"><div class="m1"><p>الا ای همنشین دل که یارانت برفت از یاد</p></div>
<div class="m2"><p>مرا روزی مباد آن دم که بی یاد تو بنشینم</p></div></div>
<div class="b" id="bn3"><div class="m1"><p>جهان پیر است و بی‌بنیاد از این فرهادکش فریاد</p></div>
<div class="m2"><p>که کرد افسون و نیرنگش ملول از جان شیرینم</p></div></div>
<div class="b" id="bn4"><div class="m1"><p>ز تاب آتش دوری شدم غرق عرق چون گل</p></div>
<div class="m2"><p>بیار ای باد شبگیری نسیمی زان عرق چینم</p></div></div>
<div class="b" id="bn5"><div class="m1"><p>جهان فانی و باقی فدای شاهد و ساقی</p></div>
<div class="m2"><p>که سلطانی عالم را طفیل عشق می‌بینم</p></div></div>
<div class="b" id="bn6"><div class="m1"><p>اگر بر جای من غیری گزیند دوست حاکم اوست</p></div>
<div class="m2"><p>حرامم باد اگر من جان به جای دوست بگزینم</p></div></div>
<div class="b" id="bn7"><div class="m1"><p>صباح الخیر زد بلبل کجایی ساقیا برخیز</p></div>
<div class="m2"><p>که غوغا می‌کند در سر خیال خواب دوشینم</p></div></div>
<div class="b" id="bn8"><div class="m1"><p>شب رحلت هم از بستر روم در قصر حورالعین</p></div>
<div class="m2"><p>اگر در وقت جان دادن تو باشی شمع بالینم</p></div></div>
<div class="b" id="bn9"><div class="m1"><p>حدیث آرزومندی که در این نامه ثبت افتاد</p></div>
<div class="m2"><p>همانا بی‌غلط باشد که حافظ داد تلقینم</p></div></div>