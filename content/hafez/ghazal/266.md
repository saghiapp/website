---
title: >-
    غزل شمارهٔ ۳۳۸
---
# غزل شمارهٔ ۳۳۸

<div class="b" id="bn1"><div class="m1"><p>من دوستدارِ رویِ خوش و مویِ دلکَشَم</p></div>
<div class="m2"><p>مَدهوشِ چَشمِ مست و مِیِ صافِ بی‌غَشَم</p></div></div>
<div class="b" id="bn2"><div class="m1"><p>گفتی ز سِرِّ عهدِ ازل یک سخن بگو</p></div>
<div class="m2"><p>آنگَه بگویمت که دو پیمانه دَر کَشَم</p></div></div>
<div class="b" id="bn3"><div class="m1"><p>من آدمِ بهشتیَم اما در این سفر</p></div>
<div class="m2"><p>حالی اسیرِ عشقِ جوانان مَه وَشَم</p></div></div>
<div class="b" id="bn4"><div class="m1"><p>در عاشقی گزیر نباشد ز ساز و سوز</p></div>
<div class="m2"><p>اِسْتادِه‌ام چو شمع، مَتَرسان ز آتشم</p></div></div>
<div class="b" id="bn5"><div class="m1"><p>شیراز معدنِ لبِ لَعل است و کانِ حُسن</p></div>
<div class="m2"><p>من جوهریِّ مُفلِسَم، ایرا مُشَوَّشَم</p></div></div>
<div class="b" id="bn6"><div class="m1"><p>از بس که چَشمِ مست در این شهر دیده‌ام</p></div>
<div class="m2"><p>حقّا که مِی نمی‌خورم اکنون و سَرخوشم</p></div></div>
<div class="b" id="bn7"><div class="m1"><p>شهریست پُر کِرشمهٔ حوران ز شِش جهت</p></div>
<div class="m2"><p>چیزیم نیست وَر نه خریدارِ هر شِشَم</p></div></div>
<div class="b" id="bn8"><div class="m1"><p>بخت ار مدد دهد که کَشَم رَخت سویِ دوست</p></div>
<div class="m2"><p>گیسویِ حور گَرد فشاند ز مَفْرَشَم</p></div></div>
<div class="b" id="bn9"><div class="m1"><p>حافظ عروسِ طَبعِ مرا جلوه آرزوست</p></div>
<div class="m2"><p>آیینه‌ای ندارم از آن آه می‌کشم</p></div></div>