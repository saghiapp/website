---
title: >-
    غزل شمارهٔ ۳۹
---
# غزل شمارهٔ ۳۹

<div class="b" id="bn1"><div class="m1"><p>باغِ مرا چه حاجتِ سرو و صنوبر است؟</p></div>
<div class="m2"><p>شمشادِ خانه پرورِ ما از که کمتر است؟</p></div></div>
<div class="b" id="bn2"><div class="m1"><p>ای نازنین پسر، تو چه مذهب گرفته‌ای؟</p></div>
<div class="m2"><p>کِت خونِ ما حلالتر از شیرِ مادر است</p></div></div>
<div class="b" id="bn3"><div class="m1"><p>چون نقشِ غم ز دور ببینی شراب خواه</p></div>
<div class="m2"><p>تشخیص کرده‌ایم و مداوا مقرر است</p></div></div>
<div class="b" id="bn4"><div class="m1"><p>از آستانِ پیرِ مغان سر چرا کشیم؟</p></div>
<div class="m2"><p>دولت در آن سرا و گشایش در آن در است</p></div></div>
<div class="b" id="bn5"><div class="m1"><p>یک قصه بیش نیست غمِ عشق، وین عجب</p></div>
<div class="m2"><p>کز هر زبان که می‌شنوم نامکرر است</p></div></div>
<div class="b" id="bn6"><div class="m1"><p>دی وعده داد وصلم و در سر شراب داشت</p></div>
<div class="m2"><p>امروز تا چه گوید و بازش چه در سر است</p></div></div>
<div class="b" id="bn7"><div class="m1"><p>شیراز و آبِ رکنی و این بادِ خوش نسیم</p></div>
<div class="m2"><p>عیبش مکن که خالِ رُخِ هفت کشور است</p></div></div>
<div class="b" id="bn8"><div class="m1"><p>فرق است از آبِ خضر که ظلمات جای او است</p></div>
<div class="m2"><p>تا آبِ ما که منبعش الله اکبر است</p></div></div>
<div class="b" id="bn9"><div class="m1"><p>ما آبرویِ فقر و قناعت نمی‌بریم</p></div>
<div class="m2"><p>با پادشه بگوی که روزی مقدر است</p></div></div>
<div class="b" id="bn10"><div class="m1"><p>حافظ چه طُرفه شاخ نباتیست کِلکِ تو</p></div>
<div class="m2"><p>کِش میوه دلپذیرتر از شهد و شکر است</p></div></div>