---
title: >-
    غزل شمارهٔ ۲۹۰
---
# غزل شمارهٔ ۲۹۰

<div class="b" id="bn1"><div class="m1"><p>دلم رمیده شد و غافلم منِ درویش</p></div>
<div class="m2"><p>که آن شِکاریِ سرگشته را چه آمد پیش</p></div></div>
<div class="b" id="bn2"><div class="m1"><p>چو بید بر سرِ ایمانِ خویش می‌لرزم</p></div>
<div class="m2"><p>که دل به دستِ کمان ابروییست کافِرکیش</p></div></div>
<div class="b" id="bn3"><div class="m1"><p>خیالِ حوصلهٔ بَحر می‌پَزَد، هیهات</p></div>
<div class="m2"><p>چه‌هاست در سرِ این قطرهٔ محال اندیش؟</p></div></div>
<div class="b" id="bn4"><div class="m1"><p>بنازم آن مژهٔ شوخِ عافیت کُش را</p></div>
<div class="m2"><p>که موج می‌زندش آبِ نوش، بر سرِ نیش</p></div></div>
<div class="b" id="bn5"><div class="m1"><p>ز آستینِ طبیبان هزار خون بچکد</p></div>
<div class="m2"><p>گَرَم به تجربه دستی نهند بر دلِ ریش</p></div></div>
<div class="b" id="bn6"><div class="m1"><p>به کویِ میکده گریان و سرفِکنده رَوَم</p></div>
<div class="m2"><p>چرا که شرم همی‌آیدم ز حاصلِ خویش</p></div></div>
<div class="b" id="bn7"><div class="m1"><p>نه عمرِ خِضر بِمانَد، نه مُلکِ اسکندر</p></div>
<div class="m2"><p>نزاع بر سرِ دنیی دون مَکُن درویش</p></div></div>
<div class="b" id="bn8"><div class="m1"><p>بدان کمر نرسد دستِ هر گدا حافظ</p></div>
<div class="m2"><p>خزانه‌ای به کف آور ز گنجِ قارون بیش</p></div></div>