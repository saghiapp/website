---
title: >-
    غزل شمارهٔ ۲۵۸
---
# غزل شمارهٔ ۲۵۸

<div class="b" id="bn1"><div class="m1"><p>هزار شُکر که دیدم به کامِ خویشت باز</p></div>
<div class="m2"><p>ز رویِ صدق و صفا گشته با دلم دَمساز</p></div></div>
<div class="b" id="bn2"><div class="m1"><p>رَوَندگانِ طریقت رَهِ بلا سِپُرَند</p></div>
<div class="m2"><p>رفیقِ عشق چه غم دارد از نَشیب و فراز</p></div></div>
<div class="b" id="bn3"><div class="m1"><p>غمِ حبیب نهان بِه ز گفت و گوی رقیب</p></div>
<div class="m2"><p>که نیست سینهٔ اربابِ کینه محرمِ راز</p></div></div>
<div class="b" id="bn4"><div class="m1"><p>اگر چه حُسنِ تو از عشقِ غیر مُستَغنیست</p></div>
<div class="m2"><p>من آن نیَم که از این عشقبازی آیم باز</p></div></div>
<div class="b" id="bn5"><div class="m1"><p>چه گویَمَت که ز سوزِ درون چه می‌بینم</p></div>
<div class="m2"><p>ز اشک پُرس حکایت که من نیَم غَمّاز</p></div></div>
<div class="b" id="bn6"><div class="m1"><p>چه فتنه بود که مَشّاطِهٔ قضا انگیخت</p></div>
<div class="m2"><p>که کرد نرگسِ مستش سیَه به سرمهٔ ناز</p></div></div>
<div class="b" id="bn7"><div class="m1"><p>بدین سپاس که مجلس مُنَّوَر است به دوست</p></div>
<div class="m2"><p>گَرَت چو شمع جفایی رِسَد بسوز و بساز</p></div></div>
<div class="b" id="bn8"><div class="m1"><p>غَرَض کِرشمهٔ حُسن است ور نه حاجت نیست</p></div>
<div class="m2"><p>جمالِ دولتِ محمود را به زلفِ ایاز</p></div></div>
<div class="b" id="bn9"><div class="m1"><p>غزل سُرایی ناهید صرفه‌ای نَبَرَد</p></div>
<div class="m2"><p>در آن مَقام که حافظ برآورد آواز</p></div></div>