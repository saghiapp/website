---
title: >-
    غزل شمارهٔ ۱۹۴
---
# غزل شمارهٔ ۱۹۴

<div class="b" id="bn1"><div class="m1"><p>سَمَن بویان غبارِ غم چو بنشینند، بنشانند</p></div>
<div class="m2"><p>پری رویان قرار از دل چو بستیزند، بستانند</p></div></div>
<div class="b" id="bn2"><div class="m1"><p>به فِتراکِ جفا دل‌ها چو بربندند، بربندند</p></div>
<div class="m2"><p>ز زلفِ عَنبرین جان‌ها چو بگشایند، بفشانند</p></div></div>
<div class="b" id="bn3"><div class="m1"><p>به عمری یک نَفَس با ما چو بنشینند، برخیزند</p></div>
<div class="m2"><p>نهالِ شوق در خاطر چو برخیزند، بنشانند</p></div></div>
<div class="b" id="bn4"><div class="m1"><p>سرشکِ گوشه گیران را چو دریابند، دُر یابند</p></div>
<div class="m2"><p>رخِ مِهر از سحرخیزان نگردانند، اگر دانند</p></div></div>
<div class="b" id="bn5"><div class="m1"><p>ز چشمم لَعْلِ رُمّانی چو می‌خندند، می‌بارند</p></div>
<div class="m2"><p>ز رویم رازِ پنهانی چو می‌بینند، می‌خوانند</p></div></div>
<div class="b" id="bn6"><div class="m1"><p>دوایِ دَردِ عاشق را کسی کو سهل پندارد</p></div>
<div class="m2"><p>ز فکر آنان که در تدبیر درمانند، در مانند</p></div></div>
<div class="b" id="bn7"><div class="m1"><p>چو منصور از مراد آنان که بردارند، بر دارند</p></div>
<div class="m2"><p>بدین درگاه حافظ را چو می‌خوانند، می‌رانند</p></div></div>
<div class="b" id="bn8"><div class="m1"><p>در این حضرت چو مشتاقان نیاز آرند، ناز آرند</p></div>
<div class="m2"><p>که با این دَرد اگر دربند درمانند، در مانند</p></div></div>