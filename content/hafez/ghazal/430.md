---
title: >-
    غزل شمارهٔ ۴۸۶
---
# غزل شمارهٔ ۴۸۶

<div class="b" id="bn1"><div class="m1"><p>بلبل ز شاخ سرو به گلبانگ پهلوی</p></div>
<div class="m2"><p>می‌خواند دوش درس مقامات معنوی</p></div></div>
<div class="b" id="bn2"><div class="m1"><p>یعنی بیا که آتش موسی نمود گل</p></div>
<div class="m2"><p>تا از درخت نکته توحید بشنوی</p></div></div>
<div class="b" id="bn3"><div class="m1"><p>مرغان باغ قافیه سنجند و بذله گوی</p></div>
<div class="m2"><p>تا خواجه می خورد به غزل‌های پهلوی</p></div></div>
<div class="b" id="bn4"><div class="m1"><p>جمشید جز حکایت جام از جهان نبرد</p></div>
<div class="m2"><p>زنهار دل مبند بر اسباب دنیوی</p></div></div>
<div class="b" id="bn5"><div class="m1"><p>این قصه عجب شنو از بخت واژگون</p></div>
<div class="m2"><p>ما را بکشت یار به انفاس عیسوی</p></div></div>
<div class="b" id="bn6"><div class="m1"><p>خوش وقت بوریا و گدایی و خواب امن</p></div>
<div class="m2"><p>کاین عیش نیست درخور اورنگ خسروی</p></div></div>
<div class="b" id="bn7"><div class="m1"><p>چشمت به غمزه خانه مردم خراب کرد</p></div>
<div class="m2"><p>مخموریت مباد که خوش مست می‌روی</p></div></div>
<div class="b" id="bn8"><div class="m1"><p>دهقان سالخورده چه خوش گفت با پسر</p></div>
<div class="m2"><p>کای نور چشم من به جز از کشته ندروی</p></div></div>
<div class="b" id="bn9"><div class="m1"><p>ساقی مگر وظیفه حافظ زیاده داد</p></div>
<div class="m2"><p>کاشفته گشت طره دستار مولوی</p></div></div>