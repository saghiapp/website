---
title: >-
    غزل شمارهٔ ۷۹
---
# غزل شمارهٔ ۷۹

<div class="b" id="bn1"><div class="m1"><p>کنون که می‌دمد از بوستان نسیمِ بهشت</p></div>
<div class="m2"><p>من و شرابِ فرح بخش و یارِ حورسرشت</p></div></div>
<div class="b" id="bn2"><div class="m1"><p>گدا چرا نزند لافِ سلطنت امروز؟</p></div>
<div class="m2"><p>که خیمه سایهٔ ابر است و بزمگه لبِ کِشت</p></div></div>
<div class="b" id="bn3"><div class="m1"><p>چمن حکایتِ اردیبهشت می‌گوید</p></div>
<div class="m2"><p>نه عاقل است که نسیه خرید و نقد بِهِشت</p></div></div>
<div class="b" id="bn4"><div class="m1"><p>به می عمارتِ دل کن که این جهانِ خراب</p></div>
<div class="m2"><p>بر آن سر است که از خاکِ ما بسازد خشت</p></div></div>
<div class="b" id="bn5"><div class="m1"><p>وفا مجوی ز دشمن که پرتوی ندهد</p></div>
<div class="m2"><p>چو شمع صومعه افروزی از چراغِ کنشت</p></div></div>
<div class="b" id="bn6"><div class="m1"><p>مَکُن به نامه سیاهی مَلامَتِ منِ مست</p></div>
<div class="m2"><p>که آگه است که تقدیر بر سرش چه نوشت؟</p></div></div>
<div class="b" id="bn7"><div class="m1"><p>قدم دریغ مدار از جنازهٔ حافظ</p></div>
<div class="m2"><p>که گر چه غرقِ گناه است می‌رود به بهشت</p></div></div>