---
title: >-
    غزل شمارهٔ ۴۳۲
---
# غزل شمارهٔ ۴۳۲

<div class="b" id="bn1"><div class="m1"><p>مخمور جام عشقم ساقی بده شرابی</p></div>
<div class="m2"><p>پر کن قدح که بی می مجلس ندارد آبی</p></div></div>
<div class="b" id="bn2"><div class="m1"><p>وصف رخ چو ماهش در پرده راست ناید</p></div>
<div class="m2"><p>مطرب بزن نوایی ساقی بده شرابی</p></div></div>
<div class="b" id="bn3"><div class="m1"><p>شد حلقه قامت من تا بعد از این رقیبت</p></div>
<div class="m2"><p>زین در دگر نراند ما را به هیچ بابی</p></div></div>
<div class="b" id="bn4"><div class="m1"><p>در انتظار رویت ما و امیدواری</p></div>
<div class="m2"><p>در عشوه وصالت ما و خیال و خوابی</p></div></div>
<div class="b" id="bn5"><div class="m1"><p>مخمور آن دو چشمم آیا کجاست جامی</p></div>
<div class="m2"><p>بیمار آن دو لعلم آخر کم از جوابی</p></div></div>
<div class="b" id="bn6"><div class="m1"><p>حافظ چه می‌نهی دل تو در خیال خوبان</p></div>
<div class="m2"><p>کی تشنه سیر گردد از لمعه سرابی</p></div></div>