---
title: >-
    غزل شمارهٔ ۳۰۱
---
# غزل شمارهٔ ۳۰۱

<div class="b" id="bn1"><div class="m1"><p>ای دلِ ریشِ مرا با لبِ تو حقِّ نمک</p></div>
<div class="m2"><p>حق نگه دار که من می‌روم، الله مَعَک</p></div></div>
<div class="b" id="bn2"><div class="m1"><p>تویی آن گوهرِ پاکیزه که در عالمِ قدس</p></div>
<div class="m2"><p>ذکرِ خیرِ تو بُوَد حاصلِ تسبیحِ مَلَک</p></div></div>
<div class="b" id="bn3"><div class="m1"><p>در خلوصِ مَنَت ار هست شکی، تجربه کن</p></div>
<div class="m2"><p>کَس عیارِ زرِ خالص نشناسد چو مَحَک</p></div></div>
<div class="b" id="bn4"><div class="m1"><p>گفته بودی که شَوَم مست و دو بوست بدهم</p></div>
<div class="m2"><p>وعده از حد بشد و ما نه دو دیدیم و نه یَک</p></div></div>
<div class="b" id="bn5"><div class="m1"><p>بگشا پستهٔ خندان و شِکَرریزی کن</p></div>
<div class="m2"><p>خلق را از دهنِ خویش مَیَنداز به شک</p></div></div>
<div class="b" id="bn6"><div class="m1"><p>چرخ برهم زنم ار غیرِ مرادم گردد</p></div>
<div class="m2"><p>من نه آنم که زبونی کَشَم از چرخِ فلک</p></div></div>
<div class="b" id="bn7"><div class="m1"><p>چون بَرِ حافظِ خویشش نگذاری باری</p></div>
<div class="m2"><p>ای رقیب از بَرِ او یک دو قدم دورتَرَک</p></div></div>