---
title: >-
    غزل شمارهٔ ۶۴
---
# غزل شمارهٔ ۶۴

<div class="b" id="bn1"><div class="m1"><p>اگر چه عرض هنر پیشِ یار بی‌ادبیست</p></div>
<div class="m2"><p>زبان خموش، ولیکن دهان پُر از عربیست</p></div></div>
<div class="b" id="bn2"><div class="m1"><p>پری نهفته رخ و دیو در کرشمهٔ حُسن</p></div>
<div class="m2"><p>بسوخت دیده ز حیرت که این چه بوالعجبیست</p></div></div>
<div class="b" id="bn3"><div class="m1"><p>در این چمن گلِ بی خار کس نچید آری</p></div>
<div class="m2"><p>چراغِ مصطفوی با شرارِ بولَهَبیست</p></div></div>
<div class="b" id="bn4"><div class="m1"><p>سبب مپرس که چرخ از چه سفله پرور شد</p></div>
<div class="m2"><p>که کام بخشی او را بهانه بی سببیست</p></div></div>
<div class="b" id="bn5"><div class="m1"><p>به نیم جو نخرم طاقِ خانقاه و رباط</p></div>
<div class="m2"><p>مرا که مَصطَبه ایوان و پای خُم طَنَبیست</p></div></div>
<div class="b" id="bn6"><div class="m1"><p>جمالِ دختر رَز نورِ چشمِ ماست مگر</p></div>
<div class="m2"><p>که در نقابِ زجاجی و پردهٔ عِنبیست</p></div></div>
<div class="b" id="bn7"><div class="m1"><p>هزار عقل و ادب داشتم من ای خواجه</p></div>
<div class="m2"><p>کنون که مستِ خرابم، صلاح بی‌ادبیست</p></div></div>
<div class="b" id="bn8"><div class="m1"><p>بیار می که چو حافظ هزارم استظهار</p></div>
<div class="m2"><p>به گریهٔ سحری و نیازِ نیم شبیست</p></div></div>