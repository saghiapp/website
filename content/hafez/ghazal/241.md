---
title: >-
    غزل شمارهٔ ۳۱۵
---
# غزل شمارهٔ ۳۱۵

<div class="b" id="bn1"><div class="m1"><p>به غیر از آن که بِشُد دین و دانش از دستم</p></div>
<div class="m2"><p>بیا بگو که ز عشقت چه طَرْف بَربَستَم</p></div></div>
<div class="b" id="bn2"><div class="m1"><p>اگر چه خِرمَنِ عمرم غمِ تو داد به باد</p></div>
<div class="m2"><p>به خاک پایِ عزیزت که عهد نشکستم</p></div></div>
<div class="b" id="bn3"><div class="m1"><p>چو ذَرِّه گرچه حقیرم، ببین به دولتِ عشق</p></div>
<div class="m2"><p>که در هوایِ رُخَت، چون به مِهر پیوستم</p></div></div>
<div class="b" id="bn4"><div class="m1"><p>بیار باده که عمریست تا من از سَرِ اَمن</p></div>
<div class="m2"><p>به کُنجِ عافیت از بهرِ عیش نَنشَستَم</p></div></div>
<div class="b" id="bn5"><div class="m1"><p>اگر ز مردمِ هشیاری ای نصیحتگو</p></div>
<div class="m2"><p>سخن به خاک مَیَفکَن چرا که من مستم</p></div></div>
<div class="b" id="bn6"><div class="m1"><p>چگونه سر ز خجالت برآورم بَرِ دوست؟</p></div>
<div class="m2"><p>که خدمتی به سَزا برنیامد از دستم</p></div></div>
<div class="b" id="bn7"><div class="m1"><p>بسوخت حافظ و آن یارِ دلنواز نگفت</p></div>
<div class="m2"><p>که مَرهمی بفرستم، که خاطرش خَستم</p></div></div>