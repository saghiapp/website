---
title: >-
    غزل شمارهٔ ۲۴۶
---
# غزل شمارهٔ ۲۴۶

<div class="b" id="bn1"><div class="m1"><p>عید است و آخِرِ گُل و یاران در انتظار</p></div>
<div class="m2"><p>ساقی به رویِ شاه ببین ماه و مِی بیار</p></div></div>
<div class="b" id="bn2"><div class="m1"><p>دل برگرفته بودم از ایّام گُل، ولی</p></div>
<div class="m2"><p>کاری بِکَرد همّت پاکانِ روزه دار</p></div></div>
<div class="b" id="bn3"><div class="m1"><p>دل در جهان مَبَند و به مستی سؤال کن</p></div>
<div class="m2"><p>از فیض جام و قصهٔ جمشیدِ کامگار</p></div></div>
<div class="b" id="bn4"><div class="m1"><p>جز نقدِ جان به دست ندارم شراب کو؟</p></div>
<div class="m2"><p>کان نیز بر کرشمهٔ ساقی کُنم نثار</p></div></div>
<div class="b" id="bn5"><div class="m1"><p>خوش دولتیست خرّم و خوش خسروی کریم</p></div>
<div class="m2"><p>یا رب ز چشمْ زخمِ زمانش نگاه دار</p></div></div>
<div class="b" id="bn6"><div class="m1"><p>مِی خور به شعرِ بنده که زیبی دگر دهد</p></div>
<div class="m2"><p>جامِ مُرَصَّعِ تو بدین دُرِّ شاهوار</p></div></div>
<div class="b" id="bn7"><div class="m1"><p>گر فوت شد سَحور چه نقصان صَبوح هست</p></div>
<div class="m2"><p>از مِی کنند روزه گشا طالبانِ یار</p></div></div>
<div class="b" id="bn8"><div class="m1"><p>زانجا که پرده پوشیِ عفوِ کریمِ توست</p></div>
<div class="m2"><p>بر قلب ما ببخش که نقدیست کم عیار</p></div></div>
<div class="b" id="bn9"><div class="m1"><p>ترسم که روزِ حشر عِنان بر عِنان رَوَد</p></div>
<div class="m2"><p>تسبیحِ شیخ و خرقهٔ رندِ شرابخوار</p></div></div>
<div class="b" id="bn10"><div class="m1"><p>حافظ چو رفت روزه و گل نیز می‌رود</p></div>
<div class="m2"><p>ناچار باده نوش که از دستْ رفتْ کار</p></div></div>