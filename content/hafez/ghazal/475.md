---
title: >-
    غزل شمارهٔ ۸۰
---
# غزل شمارهٔ ۸۰

<div class="b" id="bn1"><div class="m1"><p>عیبِ رندان مَکُن ای زاهدِ پاکیزه سرشت</p></div>
<div class="m2"><p>که گناهِ دگران بر تو نخواهند نوشت</p></div></div>
<div class="b" id="bn2"><div class="m1"><p>من اگر نیکم و گر بد تو برو خود را باش</p></div>
<div class="m2"><p>هر کسی آن دِرَوَد عاقبتِ کار، که کِشت</p></div></div>
<div class="b" id="bn3"><div class="m1"><p>همه کس طالبِ یارند چه هشیار و چه مست</p></div>
<div class="m2"><p>همه جا خانهٔ عشق است چه مسجد چه کِنِشت</p></div></div>
<div class="b" id="bn4"><div class="m1"><p>سرِ تسلیمِ من و خشتِ درِ میکده‌ها</p></div>
<div class="m2"><p>مدعی گر نکند فهمِ سخن، گو سر و خشت</p></div></div>
<div class="b" id="bn5"><div class="m1"><p>ناامیدم مکن از سابقهٔ لطفِ ازل</p></div>
<div class="m2"><p>تو پسِ پرده چه دانی که که خوب است و که زشت</p></div></div>
<div class="b" id="bn6"><div class="m1"><p>نه من از پردهٔ تقوا به درافتادم و بس</p></div>
<div class="m2"><p>پدرم نیز بهشتِ ابد از دست بهشت</p></div></div>
<div class="b" id="bn7"><div class="m1"><p>حافظا روزِ اجل گر به کف آری جامی</p></div>
<div class="m2"><p>یک سر از کویِ خرابات بَرَندَت به بهشت</p></div></div>