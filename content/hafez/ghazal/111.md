---
title: >-
    غزل شمارهٔ ۱۹۹
---
# غزل شمارهٔ ۱۹۹

<div class="b" id="bn1"><div class="m1"><p>واعظان کاین جلوه در محراب و منبر می‌کنند</p></div>
<div class="m2"><p>چون به خلوت می‌روند آن کارِ دیگر می‌کنند</p></div></div>
<div class="b" id="bn2"><div class="m1"><p>مشکلی دارم ز دانشمندِ مجلس بازپرس</p></div>
<div class="m2"><p>توبه فرمایان چرا خود توبه کمتر می‌کنند؟</p></div></div>
<div class="b" id="bn3"><div class="m1"><p>گوییا باور نمی‌دارند روزِ داوری</p></div>
<div class="m2"><p>کاین همه قَلب و دَغَل در کارِ داور می‌کنند</p></div></div>
<div class="b" id="bn4"><div class="m1"><p>یا رب این نودولَتان را با خَرِ خودْشان نشان</p></div>
<div class="m2"><p>کاین همه ناز از غلامِ تُرک و اَسْتَر می‌کنند</p></div></div>
<div class="b" id="bn5"><div class="m1"><p>ای گدایِ خانقه بَرْجَه که در دیرِ مغان</p></div>
<div class="m2"><p>می‌دهند آبی که دل‌ها را توانگر می‌کنند</p></div></div>
<div class="b" id="bn6"><div class="m1"><p>حُسنِ بی‌پایان او چندان که عاشق می‌کُشد</p></div>
<div class="m2"><p>زمرهٔ دیگر به عشق از غیب سر بَر می‌کنند</p></div></div>
<div class="b" id="bn7"><div class="m1"><p>بر درِ میخانهٔ عشق ای مَلَک تسبیح گوی</p></div>
<div class="m2"><p>کَاندر آنجا طینتِ آدم مُخَمَّر می‌کنند</p></div></div>
<div class="b" id="bn8"><div class="m1"><p>صبحدم از عرش می‌آمد خروشی، عقل گفت</p></div>
<div class="m2"><p>قدسیان گویی که شعرِ حافظ از بَر می‌کنند</p></div></div>