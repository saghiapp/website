---
title: >-
    غزل شمارهٔ ۱۸۱
---
# غزل شمارهٔ ۱۸۱

<div class="b" id="bn1"><div class="m1"><p>بعد از این دستِ من و دامنِ آن سروِ بلند</p></div>
<div class="m2"><p>که به بالایِ چَمان از بُن و بیخَم بَرکَنْد</p></div></div>
<div class="b" id="bn2"><div class="m1"><p>حاجتِ مطرب و مِی نیست تو بُرقَع بِگُشا</p></div>
<div class="m2"><p>که به رقص آوَرَدَم آتشِ رویت چو سپند</p></div></div>
<div class="b" id="bn3"><div class="m1"><p>هیچ رویی نشود آینهٔ حجلهٔ بخت</p></div>
<div class="m2"><p>مگر آن روی که مالَند در آن سُمِّ سمند</p></div></div>
<div class="b" id="bn4"><div class="m1"><p>گفتم اسرارِ غمت هر چه بُوَد گو می‌باش</p></div>
<div class="m2"><p>صبر از این بیش ندارم چه کنم تا کی و چند؟</p></div></div>
<div class="b" id="bn5"><div class="m1"><p>مَکُش آن آهویِ مُشکینِ مرا ای صیاد</p></div>
<div class="m2"><p>شرم از آن چشمِ سیه دار و مَبَندَش به کمند</p></div></div>
<div class="b" id="bn6"><div class="m1"><p>منِ خاکی که از این در نَتَوانَم برخاست</p></div>
<div class="m2"><p>از کجا بوسه زنم بر لبِ آن قصرِ بلند؟</p></div></div>
<div class="b" id="bn7"><div class="m1"><p>باز مستان دل از آن گیسویِ مُشکین حافظ</p></div>
<div class="m2"><p>زان که دیوانه همان بِه که بُوَد اندر بند</p></div></div>