---
title: >-
    غزل شمارهٔ ۴۹۵
---
# غزل شمارهٔ ۴۹۵

<div class="b" id="bn1"><div class="m1"><p>می خواه و گل افشان کن از دهر چه می‌جویی</p></div>
<div class="m2"><p>این گفت سحرگه گل بلبل تو چه می‌گویی</p></div></div>
<div class="b" id="bn2"><div class="m1"><p>مسند به گلستان بر تا شاهد و ساقی را</p></div>
<div class="m2"><p>لب گیری و رخ بوسی می نوشی و گل بویی</p></div></div>
<div class="b" id="bn3"><div class="m1"><p>شمشاد خرامان کن و آهنگ گلستان کن</p></div>
<div class="m2"><p>تا سرو بیاموزد از قد تو دلجویی</p></div></div>
<div class="b" id="bn4"><div class="m1"><p>تا غنچه خندانت دولت به که خواهد داد</p></div>
<div class="m2"><p>ای شاخ گل رعنا از بهر که می‌رویی</p></div></div>
<div class="b" id="bn5"><div class="m1"><p>امروز که بازارت پرجوش خریدار است</p></div>
<div class="m2"><p>دریاب و بنه گنجی از مایه نیکویی</p></div></div>
<div class="b" id="bn6"><div class="m1"><p>چون شمع نکورویی در رهگذر باد است</p></div>
<div class="m2"><p>طرف هنری بربند از شمع نکورویی</p></div></div>
<div class="b" id="bn7"><div class="m1"><p>آن طره که هر جعدش صد نافه چین ارزد</p></div>
<div class="m2"><p>خوش بودی اگر بودی بوییش ز خوش خویی</p></div></div>
<div class="b" id="bn8"><div class="m1"><p>هر مرغ به دستانی در گلشن شاه آمد</p></div>
<div class="m2"><p>بلبل به نواسازی حافظ به غزل گویی</p></div></div>