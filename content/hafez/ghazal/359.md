---
title: >-
    غزل شمارهٔ ۴۲۱
---
# غزل شمارهٔ ۴۲۱

<div class="b" id="bn1"><div class="m1"><p>در سرای مغان رفته بود و آب زده</p></div>
<div class="m2"><p>نشسته پیر و صلایی به شیخ و شاب زده</p></div></div>
<div class="b" id="bn2"><div class="m1"><p>سبوکشان همه در بندگیش بسته کمر</p></div>
<div class="m2"><p>ولی ز ترک کله چتر بر سحاب زده</p></div></div>
<div class="b" id="bn3"><div class="m1"><p>شعاع جام و قدح نور ماه پوشیده</p></div>
<div class="m2"><p>عذار مغبچگان راه آفتاب زده</p></div></div>
<div class="b" id="bn4"><div class="m1"><p>عروس بخت در آن حجله با هزاران ناز</p></div>
<div class="m2"><p>شکسته کسمه و بر برگ گل گلاب زده</p></div></div>
<div class="b" id="bn5"><div class="m1"><p>گرفته ساغر عشرت فرشتهٔ رحمت</p></div>
<div class="m2"><p>ز جرعه بر رخ حور و پری گلاب زده</p></div></div>
<div class="b" id="bn6"><div class="m1"><p>ز شور و عربدهٔ شاهدان شیرین کار</p></div>
<div class="m2"><p>شکر شکسته سمن ریخته رباب زده</p></div></div>
<div class="b" id="bn7"><div class="m1"><p>سلام کردم و با من به روی خندان گفت</p></div>
<div class="m2"><p>که ای خمارکش مفلس شراب زده</p></div></div>
<div class="b" id="bn8"><div class="m1"><p>که این کند که تو کردی به ضعف همت و رای</p></div>
<div class="m2"><p>ز گنج خانه شده خیمه بر خراب زده</p></div></div>
<div class="b" id="bn9"><div class="m1"><p>وصال دولت بیدار ترسمت ندهند</p></div>
<div class="m2"><p>که خفته‌ای تو در آغوش بخت خواب زده</p></div></div>
<div class="b" id="bn10"><div class="m1"><p>بیا به میکده حافظ که بر تو عرضه کنم</p></div>
<div class="m2"><p>هزار صف ز دعاهای مستجاب زده</p></div></div>
<div class="b" id="bn11"><div class="m1"><p>فلک جنیبه کش شاه نصرت الدین است</p></div>
<div class="m2"><p>بیا ببین ملکش دست در رکاب زده</p></div></div>
<div class="b" id="bn12"><div class="m1"><p>خرد که ملهم غیب است بهر کسب شرف</p></div>
<div class="m2"><p>ز بام عرش صدش بوسه بر جناب زده</p></div></div>