---
title: >-
    غزل شمارهٔ ۴۸۴
---
# غزل شمارهٔ ۴۸۴

<div class="b" id="bn1"><div class="m1"><p>تو مگر بر لب آبی به هوس بنشینی</p></div>
<div class="m2"><p>ور نه هر فتنه که بینی همه از خود بینی</p></div></div>
<div class="b" id="bn2"><div class="m1"><p>به خدایی که تویی بنده بگزیده او</p></div>
<div class="m2"><p>که بر این چاکر دیرینه کسی نگزینی</p></div></div>
<div class="b" id="bn3"><div class="m1"><p>گر امانت به سلامت ببرم باکی نیست</p></div>
<div class="m2"><p>بی دلی سهل بود گر نبود بی‌دینی</p></div></div>
<div class="b" id="bn4"><div class="m1"><p>ادب و شرم تو را خسرو مه رویان کرد</p></div>
<div class="m2"><p>آفرین بر تو که شایسته صد چندینی</p></div></div>
<div class="b" id="bn5"><div class="m1"><p>عجب از لطف تو ای گل که نشستی با خار</p></div>
<div class="m2"><p>ظاهرا مصلحت وقت در آن می‌بینی</p></div></div>
<div class="b" id="bn6"><div class="m1"><p>صبر بر جور رقیبت چه کنم گر نکنم</p></div>
<div class="m2"><p>عاشقان را نبود چاره به جز مسکینی</p></div></div>
<div class="b" id="bn7"><div class="m1"><p>باد صبحی به هوایت ز گلستان برخاست</p></div>
<div class="m2"><p>که تو خوشتر ز گل و تازه‌تر از نسرینی</p></div></div>
<div class="b" id="bn8"><div class="m1"><p>شیشه بازی سرشکم نگری از چپ و راست</p></div>
<div class="m2"><p>گر بر این منظر بینش نفسی بنشینی</p></div></div>
<div class="b" id="bn9"><div class="m1"><p>سخنی بی‌غرض از بنده مخلص بشنو</p></div>
<div class="m2"><p>ای که منظور بزرگان حقیقت بینی</p></div></div>
<div class="b" id="bn10"><div class="m1"><p>نازنینی چو تو پاکیزه دل و پاک نهاد</p></div>
<div class="m2"><p>بهتر آن است که با مردم بد ننشینی</p></div></div>
<div class="b" id="bn11"><div class="m1"><p>سیل این اشک روان صبر و دل حافظ برد</p></div>
<div class="m2"><p>بلغ الطاقه یا مقله عینی بینی</p></div></div>
<div class="b" id="bn12"><div class="m1"><p>تو بدین نازکی و سرکشی ای شمع چگل</p></div>
<div class="m2"><p>لایق بندگی خواجه جلال الدینی</p></div></div>