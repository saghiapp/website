---
title: >-
    غزل شمارهٔ ۲۹۶
---
# غزل شمارهٔ ۲۹۶

<div class="b" id="bn1"><div class="m1"><p>طالع اگر مدد دهد، دامَنَش آوَرَم به کف</p></div>
<div class="m2"><p>گر بِکَشَم زهی طَرَب، ور بِکُشَد زهی شرف</p></div></div>
<div class="b" id="bn2"><div class="m1"><p>طَرْفِ کَرَم ز کَس نَبَست، این دلِ پُر امیدِ من</p></div>
<div class="m2"><p>گر چه سخن همی‌بَرَد، قصهٔ من به هر طرف</p></div></div>
<div class="b" id="bn3"><div class="m1"><p>از خَمِ ابرویِ توام، هیچ گشایشی نشد</p></div>
<div class="m2"><p>وَه که در این خیالِ کَج، عمرِ عزیز شد تلف</p></div></div>
<div class="b" id="bn4"><div class="m1"><p>اَبرویِ دوست کِی شود دَستکَشِ خیالِ من؟</p></div>
<div class="m2"><p>کس نزده‌ست از این کمان تیرِ مراد بر هدف</p></div></div>
<div class="b" id="bn5"><div class="m1"><p>چند به ناز پَروَرَم مِهرِ بُتانِ سنگدل</p></div>
<div class="m2"><p>یادِ پدر نمی‌کنند این پسرانِ ناخَلَف</p></div></div>
<div class="b" id="bn6"><div class="m1"><p>من به خیالِ زاهدی گوشه‌نشین و طُرفه آنْک</p></div>
<div class="m2"><p>مُغْبَچه‌ای ز هر طرف می‌زندم به چنگ و دَف</p></div></div>
<div class="b" id="bn7"><div class="m1"><p>بی خبرند زاهدان، نقش بخوان و لاتَقُل</p></div>
<div class="m2"><p>مستِ ریاست محتسب، باده بده و لاتَخَف</p></div></div>
<div class="b" id="bn8"><div class="m1"><p>صوفی شهر بین که چون لقمهٔ شُبهه می‌خورد</p></div>
<div class="m2"><p>پاردُمَش دراز باد آن حَیَوانِ خوش علف</p></div></div>
<div class="b" id="bn9"><div class="m1"><p>حافظ اگر قدم زنی در رَهِ خاندان به صِدق</p></div>
<div class="m2"><p>بدرقهٔ رَهَت شود همَّتِ شَحنِهٔ نجف</p></div></div>