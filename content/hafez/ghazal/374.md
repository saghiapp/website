---
title: >-
    غزل شمارهٔ ۴۳۵
---
# غزل شمارهٔ ۴۳۵

<div class="b" id="bn1"><div class="m1"><p>با مدعی مگویید اسرار عشق و مستی</p></div>
<div class="m2"><p>تا بی‌خبر بمیرد در درد خودپرستی</p></div></div>
<div class="b" id="bn2"><div class="m1"><p>عاشق شو ار نه روزی کار جهان سر آید</p></div>
<div class="m2"><p>ناخوانده نقش مقصود از کارگاه هستی</p></div></div>
<div class="b" id="bn3"><div class="m1"><p>دوش آن صنم چه خوش گفت در مجلس مغانم</p></div>
<div class="m2"><p>با کافران چه کارت گر بت نمی‌پرستی</p></div></div>
<div class="b" id="bn4"><div class="m1"><p>سلطان من خدا را زلفت شکست ما را</p></div>
<div class="m2"><p>تا کی کند سیاهی چندین درازدستی</p></div></div>
<div class="b" id="bn5"><div class="m1"><p>در گوشه سلامت مستور چون توان بود</p></div>
<div class="m2"><p>تا نرگس تو با ما گوید رموز مستی</p></div></div>
<div class="b" id="bn6"><div class="m1"><p>آن روز دیده بودم این فتنه‌ها که برخاست</p></div>
<div class="m2"><p>کز سرکشی زمانی با ما نمی‌نشستی</p></div></div>
<div class="b" id="bn7"><div class="m1"><p>عشقت به دست طوفان خواهد سپرد حافظ</p></div>
<div class="m2"><p>چون برق از این کشاکش پنداشتی که جستی</p></div></div>