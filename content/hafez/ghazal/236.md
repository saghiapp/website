---
title: >-
    غزل شمارهٔ ۳۱۰
---
# غزل شمارهٔ ۳۱۰

<div class="b" id="bn1"><div class="m1"><p>مرحبا طایرِ فَرُّخ پِیِ فرخنده پیام</p></div>
<div class="m2"><p>خیرِ مقدم چه خبر؟ دوست کجا؟ راه کدام؟</p></div></div>
<div class="b" id="bn2"><div class="m1"><p>یا رب این قافله را لطفِ ازل بدرقه باد</p></div>
<div class="m2"><p>که از او خصم به دام آمد و معشوقه به کام</p></div></div>
<div class="b" id="bn3"><div class="m1"><p>ماجرایِ من و معشوقِ مرا پایان نیست</p></div>
<div class="m2"><p>هر چه آغاز ندارد نپذیرد انجام</p></div></div>
<div class="b" id="bn4"><div class="m1"><p>گل ز حَد بُرد تَنَعُّم نفسی رخ بنما</p></div>
<div class="m2"><p>سرو می‌نازد و خوش نیست خدا را بخرام</p></div></div>
<div class="b" id="bn5"><div class="m1"><p>زلفِ دلدار چو زُنّار همی‌فرماید</p></div>
<div class="m2"><p>برو ای شیخ که شد بر تنِ ما خرقه حرام</p></div></div>
<div class="b" id="bn6"><div class="m1"><p>مرغِ روحم که همی‌زد ز سرِ سِدره صَفیر</p></div>
<div class="m2"><p>عاقبت دانهٔ خالِ تو فِکَندَش در دام</p></div></div>
<div class="b" id="bn7"><div class="m1"><p>چشمِ بیمارِ مرا خواب نه در خور باشد</p></div>
<div class="m2"><p>من لَهُ یَقتُلُ داءٌ دَنَفٌ کیفَ یُنام</p></div></div>
<div class="b" id="bn8"><div class="m1"><p>تو تَرَحُّم نکنی بر منِ مُخلص گفتم</p></div>
<div class="m2"><p>ذاکَ دعوایَ و ها انتَ و تِلکَ الایّام</p></div></div>
<div class="b" id="bn9"><div class="m1"><p>حافظ ار میل به ابرویِ تو دارد شاید</p></div>
<div class="m2"><p>جای در گوشهٔ محراب کنند اهلِ کلام</p></div></div>