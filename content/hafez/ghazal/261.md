---
title: >-
    غزل شمارهٔ ۳۳۳
---
# غزل شمارهٔ ۳۳۳

<div class="b" id="bn1"><div class="m1"><p>نمازِ شامِ غریبان چو گریه آغازم</p></div>
<div class="m2"><p>به مویه‌هایِ غریبانه قِصه پردازم</p></div></div>
<div class="b" id="bn2"><div class="m1"><p>به یادِ یار و دیار آن چُنان بِگِریَم زار</p></div>
<div class="m2"><p>که از جهان رَه و رسمِ سفر براندازم</p></div></div>
<div class="b" id="bn3"><div class="m1"><p>من از دیارِ حبیبم نه از بِلاد غریب</p></div>
<div class="m2"><p>مُهَیمَنا به رفیقانِ خود رَسان بازم</p></div></div>
<div class="b" id="bn4"><div class="m1"><p>خدای را مددی ای رفیقِ رَه تا من</p></div>
<div class="m2"><p>به کویِ میکده دیگر عَلَم برافرازم</p></div></div>
<div class="b" id="bn5"><div class="m1"><p>خِرَد ز پیریِ من کِی حساب برگیرد؟</p></div>
<div class="m2"><p>که باز با صَنَمی طفل، عشق می‌بازم</p></div></div>
<div class="b" id="bn6"><div class="m1"><p>بجز صَبا و شِمالم نمی‌شناسد کَس</p></div>
<div class="m2"><p>عزیز من، که به جز باد نیست دَمسازم</p></div></div>
<div class="b" id="bn7"><div class="m1"><p>هوایِ منزل یار، آب زندگانیِ ماست</p></div>
<div class="m2"><p>صبا بیار نسیمی ز خاکِ شیرازم</p></div></div>
<div class="b" id="bn8"><div class="m1"><p>سرشکم آمد و عیبم بگفت روی به روی</p></div>
<div class="m2"><p>شکایت از کِه کنم؟ خانگیست غَمّازَم</p></div></div>
<div class="b" id="bn9"><div class="m1"><p>ز چَنگِ زهره شنیدم که صبحدم می‌گفت</p></div>
<div class="m2"><p>غلامِ حافظِ خوش لهجهٔ خوش آوازم</p></div></div>