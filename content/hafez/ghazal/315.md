---
title: >-
    غزل شمارهٔ ۳۸۲
---
# غزل شمارهٔ ۳۸۲

<div class="b" id="bn1"><div class="m1"><p>فاتحه‌ای چو آمدی بر سر خسته‌ای بخوان</p></div>
<div class="m2"><p>لب بگشا که می‌دهد لعل لبت به مرده جان</p></div></div>
<div class="b" id="bn2"><div class="m1"><p>آن که به پرسش آمد و فاتحه خواند و می‌رود</p></div>
<div class="m2"><p>گو نفسی که روح را می‌کنم از پِیَش روان</p></div></div>
<div class="b" id="bn3"><div class="m1"><p>ای که طبیب خسته‌ای روی زبان من ببین</p></div>
<div class="m2"><p>کاین دم و دود سینه‌ام بار دل است بر زبان</p></div></div>
<div class="b" id="bn4"><div class="m1"><p>گر چه تب‌استخوان من، کرد ز مهرْ گرم و رفت</p></div>
<div class="m2"><p>همچو تبم نمی‌رود آتش مهر از استخوان</p></div></div>
<div class="b" id="bn5"><div class="m1"><p>حال دلم ز خال تو هست در آتشش وطن</p></div>
<div class="m2"><p>چشمم از آن دو چشم تو خسته شده‌ست و ناتوان</p></div></div>
<div class="b" id="bn6"><div class="m1"><p>بازنشان حرارتم ز آب دو دیده و ببین</p></div>
<div class="m2"><p>نبض مرا که می‌دهد هیچ ز زندگی نشان</p></div></div>
<div class="b" id="bn7"><div class="m1"><p>آن که مدام شیشه‌ام از پی عیش داده است</p></div>
<div class="m2"><p>شیشه‌ام از چه می‌برد پیش طبیب هر زمان</p></div></div>
<div class="b" id="bn8"><div class="m1"><p>حافظ از آب زندگی شعر تو داد شربتم</p></div>
<div class="m2"><p>ترک طبیب کن بیا نسخه شربتم بخوان</p></div></div>