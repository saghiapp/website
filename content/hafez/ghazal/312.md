---
title: >-
    غزل شمارهٔ ۳۸
---
# غزل شمارهٔ ۳۸

<div class="b" id="bn1"><div class="m1"><p>بی مهرِ رُخَت روزِ مرا نور نماندست</p></div>
<div class="m2"><p>وز عمر، مرا جز شبِ دیجور نماندست</p></div></div>
<div class="b" id="bn2"><div class="m1"><p>هنگامِ وداعِ تو ز بس گریه که کردم</p></div>
<div class="m2"><p>دور از رخِ تو چشمِ مرا نور نماندست</p></div></div>
<div class="b" id="bn3"><div class="m1"><p>می‌رفت خیالِ تو ز چشمِ من و می‌گفت</p></div>
<div class="m2"><p>هیهات از این گوشه که معمور نماندست</p></div></div>
<div class="b" id="bn4"><div class="m1"><p>وصلِ تو اجل را ز سرم دور همی‌داشت</p></div>
<div class="m2"><p>از دولتِ هجرِ تو کنون دور نماندست</p></div></div>
<div class="b" id="bn5"><div class="m1"><p>نزدیک شد آن دم که رقیب تو بگوید</p></div>
<div class="m2"><p>دور از رُخَت این خستهٔ رنجور نماندست</p></div></div>
<div class="b" id="bn6"><div class="m1"><p>صبر است مرا چارهٔ هجرانِ تو لیکن</p></div>
<div class="m2"><p>چون صبر توان کرد؟ که مقدور نماندست</p></div></div>
<div class="b" id="bn7"><div class="m1"><p>در هجرِ تو گر چشمِ مرا آبِ روان است</p></div>
<div class="m2"><p>گو خونِ جگر ریز که معذور نماندست</p></div></div>
<div class="b" id="bn8"><div class="m1"><p>حافظ، ز غم از گریه نپرداخت به خنده</p></div>
<div class="m2"><p>ماتم زده را داعیهٔ سور نماندست</p></div></div>