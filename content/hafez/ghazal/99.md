---
title: >-
    غزل شمارهٔ ۱۸۸
---
# غزل شمارهٔ ۱۸۸

<div class="b" id="bn1"><div class="m1"><p>مرا به رندی و عشق، آن فضول عیب کُنَد</p></div>
<div class="m2"><p>که اعتراض بر اسرارِ علمِ غیب کُنَد</p></div></div>
<div class="b" id="bn2"><div class="m1"><p>کمالِ سِرِّ محبت ببین، نه نقصِ گناه</p></div>
<div class="m2"><p>که هر که بی‌هنر اُفتَد، نظر به عیب کند</p></div></div>
<div class="b" id="bn3"><div class="m1"><p>ز عطرِ حورِ بهشت آن نَفَس برآید بوی</p></div>
<div class="m2"><p>که خاکِ میکدهٔ ما عَبیر جِیب کند</p></div></div>
<div class="b" id="bn4"><div class="m1"><p>چنان زَنَد رَهِ اسلام غمزهٔ ساقی</p></div>
<div class="m2"><p>که اجتناب ز صهبا، مگر صُهیب کند</p></div></div>
<div class="b" id="bn5"><div class="m1"><p>کلیدِ گنجِ سعادت قبولِ اهلِ دل است</p></div>
<div class="m2"><p>مباد آن که در این نکته شَکُّ و رِیب کند</p></div></div>
<div class="b" id="bn6"><div class="m1"><p>شبانِ وادیِ اِیمن گَهی رسد به مراد</p></div>
<div class="m2"><p>که چند سال به جان، خدمتِ شُعیب کند</p></div></div>
<div class="b" id="bn7"><div class="m1"><p>ز دیده خون بِچکانَد فِسانهٔ حافظ</p></div>
<div class="m2"><p>چو یادِ وقتِ زمانِ شَباب و شِیب کند</p></div></div>