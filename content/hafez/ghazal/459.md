---
title: >-
    غزل شمارهٔ ۶۶
---
# غزل شمارهٔ ۶۶

<div class="b" id="bn1"><div class="m1"><p>بنال بلبل اگر با مَنَت سرِ یاریست</p></div>
<div class="m2"><p>که ما دو عاشق زاریم و کارِ ما زاریست</p></div></div>
<div class="b" id="bn2"><div class="m1"><p>در آن زمین که نسیمی وزد ز طُرِّهٔ دوست</p></div>
<div class="m2"><p>چه جایِ دم زدنِ نافه‌های تاتاریست</p></div></div>
<div class="b" id="bn3"><div class="m1"><p>بیار باده که رنگین کنیم جامهٔ زرق</p></div>
<div class="m2"><p>که مستِ جامِ غروریم و نام هشیاریست</p></div></div>
<div class="b" id="bn4"><div class="m1"><p>خیالِ زلفِ تو پختن نه کارِ هر خامیست</p></div>
<div class="m2"><p>که زیرِ سلسله رفتن طریقِ عیّاریست</p></div></div>
<div class="b" id="bn5"><div class="m1"><p>لطیفه‌ایست نهانی که عشق از او خیزد</p></div>
<div class="m2"><p>که نام آن نه لبِ لعل و خطِ زنگاریست</p></div></div>
<div class="b" id="bn6"><div class="m1"><p>جمالِ شخص، نه چشم است و زلف و عارض و خال</p></div>
<div class="m2"><p>هزار نکته در این کار و بارِ دلداریست</p></div></div>
<div class="b" id="bn7"><div class="m1"><p>قلندرانِ حقیقت به نیم جو نخرند</p></div>
<div class="m2"><p>قبایِ اطلس آن کس که از هنر عاریست</p></div></div>
<div class="b" id="bn8"><div class="m1"><p>بر آستان تو مشکل توان رسید آری</p></div>
<div class="m2"><p>عروج بر فلکِ سروری به دشواریست</p></div></div>
<div class="b" id="bn9"><div class="m1"><p>سحر کرشمهٔ چشمت به خواب می‌دیدم</p></div>
<div class="m2"><p>زهی مراتب خوابی که بِه ز بیداریست</p></div></div>
<div class="b" id="bn10"><div class="m1"><p>دلش به ناله میازار و ختم کن حافظ</p></div>
<div class="m2"><p>که رستگاریِ جاوید در کم آزاریست</p></div></div>