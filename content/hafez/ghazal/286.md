---
title: >-
    غزل شمارهٔ ۳۵۶
---
# غزل شمارهٔ ۳۵۶

<div class="b" id="bn1"><div class="m1"><p>گرم از دست برخیزد که با دلدار بنشینم</p></div>
<div class="m2"><p>ز جام وصل می‌نوشم ز باغ عیش گل چینم</p></div></div>
<div class="b" id="bn2"><div class="m1"><p>شراب تلخ صوفی سوز بنیادم بخواهد برد</p></div>
<div class="m2"><p>لبم بر لب نه ای ساقی و بستان جان شیرینم</p></div></div>
<div class="b" id="bn3"><div class="m1"><p>مگر دیوانه خواهم شد در این سودا که شب تا روز</p></div>
<div class="m2"><p>سخن با ماه می‌گویم پری در خواب می‌بینم</p></div></div>
<div class="b" id="bn4"><div class="m1"><p>لبت شکر به مستان داد و چشمت می به میخواران</p></div>
<div class="m2"><p>منم کز غایت حرمان نه با آنم نه با اینم</p></div></div>
<div class="b" id="bn5"><div class="m1"><p>چو هر خاکی که باد آورد فیضی برد از انعامت</p></div>
<div class="m2"><p>ز حال بنده یاد آور که خدمتگار دیرینم</p></div></div>
<div class="b" id="bn6"><div class="m1"><p>نه هر کو نقش نظمی زد کلامش دلپذیر افتد</p></div>
<div class="m2"><p>تذرو طرفه من گیرم که چالاک است شاهینم</p></div></div>
<div class="b" id="bn7"><div class="m1"><p>اگر باور نمی‌داری رو از صورتگر چین پرس</p></div>
<div class="m2"><p>که مانی نسخه می‌خواهد ز نوک کلک مشکینم</p></div></div>
<div class="b" id="bn8"><div class="m1"><p>وفاداری و حق گویی نه کار هر کسی باشد</p></div>
<div class="m2"><p>غلام آصف ثانی جلال الحق و الدینم</p></div></div>
<div class="b" id="bn9"><div class="m1"><p>رموز مستی و رندی ز من بشنو نه از واعظ</p></div>
<div class="m2"><p>که با جام و قدح هر دم ندیم ماه و پروینم</p></div></div>