---
title: >-
    غزل شمارهٔ ۱۵۱
---
# غزل شمارهٔ ۱۵۱

<div class="b" id="bn1"><div class="m1"><p>دَمی با غم به سر بردن جهان یک سر نمی‌ارزد</p></div>
<div class="m2"><p>به می بفروش دلقِ ما کز این بهتر نمی‌ارزد</p></div></div>
<div class="b" id="bn2"><div class="m1"><p>به کویِ می فروشانش به جامی بر نمی‌گیرند</p></div>
<div class="m2"><p>زهی سجادهٔ تقوا که یک ساغر نمی‌ارزد</p></div></div>
<div class="b" id="bn3"><div class="m1"><p>رقیبم سرزنش‌ها کرد کز این باب رُخ برتاب</p></div>
<div class="m2"><p>چه افتاد این سر ما را که خاکِ در نمی‌ارزد؟</p></div></div>
<div class="b" id="bn4"><div class="m1"><p>شکوهِ تاجِ سلطانی که بیمِ جان در او دَرج است</p></div>
<div class="m2"><p>کلاهی دلکش است اما به تَرکِ سر نمی‌ارزد</p></div></div>
<div class="b" id="bn5"><div class="m1"><p>چه آسان می‌نمود اول غمِ دریا به بوی سود</p></div>
<div class="m2"><p>غلط کردم که این طوفان به صد گوهر نمی‌ارزد</p></div></div>
<div class="b" id="bn6"><div class="m1"><p>تو را آن بِهْ که رویِ خود ز مشتاقان بپوشانی</p></div>
<div class="m2"><p>که شادیِّ جهانگیری، غمِ لشکر نمی‌ارزد</p></div></div>
<div class="b" id="bn7"><div class="m1"><p>چو حافظ در قناعت کوش و از دنیایِ دون بگذر</p></div>
<div class="m2"><p>که یک جو مِنَّتِ دونان دو صد من زر نمی‌ارزد</p></div></div>