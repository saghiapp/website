---
title: >-
    غزل شمارهٔ ۷
---
# غزل شمارهٔ ۷

<div class="b" id="bn1"><div class="m1"><p>صوفی بیا که آینه صافیست جام را</p></div>
<div class="m2"><p>تا بنگری صفای می لعل‌فام را</p></div></div>
<div class="b" id="bn2"><div class="m1"><p>راز درون پرده ز رندان مست پرس</p></div>
<div class="m2"><p>کاین حال نیست زاهد عالی‌مقام را</p></div></div>
<div class="b" id="bn3"><div class="m1"><p>عَنقا شکار کَس نشود دام بازچین</p></div>
<div class="m2"><p>کآنجا همیشه باد به دست است، دام را</p></div></div>
<div class="b" id="bn4"><div class="m1"><p>در بزم دور، یک‌دو قدح درکش و برو</p></div>
<div class="m2"><p>یعنی طمع مدار وصال دوام را</p></div></div>
<div class="b" id="bn5"><div class="m1"><p>ای دل شباب رفت و نچیدی گلی ز عیش</p></div>
<div class="m2"><p>پیرانه‌سر مکن هنری ننگ و نام را</p></div></div>
<div class="b" id="bn6"><div class="m1"><p>در عیش نقد کوش که چون آبخور نماند</p></div>
<div class="m2"><p>آدمْ بهشتْ، روضهٔ دارُالسَلام را</p></div></div>
<div class="b" id="bn7"><div class="m1"><p>ما را بر آستان تو بس حق خدمت است</p></div>
<div class="m2"><p>ای خواجه بازبین به تَرَحُّم غلام را</p></div></div>
<div class="b" id="bn8"><div class="m1"><p>حافظ مرید جام می است ای صبا برو</p></div>
<div class="m2"><p>وز بنده بندگی برسان شیخ جام را</p></div></div>