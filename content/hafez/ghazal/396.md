---
title: >-
    غزل شمارهٔ ۴۵۵
---
# غزل شمارهٔ ۴۵۵

<div class="b" id="bn1"><div class="m1"><p>عمر بگذشت به بی‌حاصلی و بوالهوسی</p></div>
<div class="m2"><p>ای پسر جام می‌ام ده که به پیری برسی</p></div></div>
<div class="b" id="bn2"><div class="m1"><p>چه شکرهاست در این شهر که قانع شده‌اند</p></div>
<div class="m2"><p>شاهبازان طریقت به مقام مگسی</p></div></div>
<div class="b" id="bn3"><div class="m1"><p>دوش در خیل غلامان درش می‌رفتم</p></div>
<div class="m2"><p>گفت ای عاشق بیچاره تو باری چه کسی</p></div></div>
<div class="b" id="bn4"><div class="m1"><p>با دل خون شده چون نافه خوشش باید بود</p></div>
<div class="m2"><p>هر که مشهور جهان گشت به مشکین نفسی</p></div></div>
<div class="b" id="bn5"><div class="m1"><p>لمع البرق من الطور و آنست به</p></div>
<div class="m2"><p>فلعلی لک آت بشهاب قبس</p></div></div>
<div class="b" id="bn6"><div class="m1"><p>کاروان رفت و تو در خواب و بیابان در پیش</p></div>
<div class="m2"><p>وه که بس بی‌خبر از غلغل چندین جرسی</p></div></div>
<div class="b" id="bn7"><div class="m1"><p>بال بگشا و صفیر از شجر طوبی زن</p></div>
<div class="m2"><p>حیف باشد چو تو مرغی که اسیر قفسی</p></div></div>
<div class="b" id="bn8"><div class="m1"><p>تا چو مجمر نفسی دامن جانان گیرم</p></div>
<div class="m2"><p>جان نهادیم بر آتش ز پی خوش نفسی</p></div></div>
<div class="b" id="bn9"><div class="m1"><p>چند پوید به هوای تو ز هر سو حافظ</p></div>
<div class="m2"><p>یسر الله طریقا بک یا ملتمسی</p></div></div>