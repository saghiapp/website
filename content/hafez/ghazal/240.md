---
title: >-
    غزل شمارهٔ ۳۱۴
---
# غزل شمارهٔ ۳۱۴

<div class="b" id="bn1"><div class="m1"><p>دوش بیماری چشم تو بِبُرد از دستم</p></div>
<div class="m2"><p>لیکن از لطفِ لبت صورتِ جان می‌بستم</p></div></div>
<div class="b" id="bn2"><div class="m1"><p>عشق من با خَطِ مشکین تو امروزی نیست</p></div>
<div class="m2"><p>دیرگاه است کز این جامِ هِلالی مستم</p></div></div>
<div class="b" id="bn3"><div class="m1"><p>از ثُباتِ خودم این نکته خوش آمد که به جُور</p></div>
<div class="m2"><p>در سرِ کویِ تو از پایِ طلب نَنْشَستم</p></div></div>
<div class="b" id="bn4"><div class="m1"><p>عافیت چشم مدار از منِ میخانه نشین</p></div>
<div class="m2"><p>که دَم از خدمتِ رندان زده‌ام تا هستم</p></div></div>
<div class="b" id="bn5"><div class="m1"><p>در رَهِ عشق از آن سویِ فنا صد خطر است</p></div>
<div class="m2"><p>تا نگویی که چو عمرم به سر آمد، رَسْتَم</p></div></div>
<div class="b" id="bn6"><div class="m1"><p>بعد از اینم چه غم از تیرِ کج اندازِ حسود؟</p></div>
<div class="m2"><p>چون به محبوبِ کمان ابرویِ خود پیوستم</p></div></div>
<div class="b" id="bn7"><div class="m1"><p>بوسه بر دُرجِ عقیقِ تو حلال است مرا</p></div>
<div class="m2"><p>که به افسوس و جفا مُهرِ وفا نشکستم</p></div></div>
<div class="b" id="bn8"><div class="m1"><p>صنمی لشکریَم غارتِ دل کرد و بِرَفت</p></div>
<div class="m2"><p>آه اگر عاطِفَتِ شاه نگیرد دستم</p></div></div>
<div class="b" id="bn9"><div class="m1"><p>رُتْبَتِ دانشِ حافظ به فلک بَر شده بود</p></div>
<div class="m2"><p>کرد غمخواریِ شمشادِ بلندت، پَستم</p></div></div>