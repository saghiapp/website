---
title: >-
    غزل شمارهٔ ۱۱۶
---
# غزل شمارهٔ ۱۱۶

<div class="b" id="bn1"><div class="m1"><p>کسی که حُسن و خَطِ دوست در نظر دارد</p></div>
<div class="m2"><p>محقق است که او حاصلِ بصر دارد</p></div></div>
<div class="b" id="bn2"><div class="m1"><p>چو خامه در رهِ فرمانِ او سرِ طاعت</p></div>
<div class="m2"><p>نهاده‌ایم مگر او به تیغ بردارد</p></div></div>
<div class="b" id="bn3"><div class="m1"><p>کسی به وصلِ تو چون شمع یافت پروانه</p></div>
<div class="m2"><p>که زیرِ تیغِ تو هر دم سری دگر دارد</p></div></div>
<div class="b" id="bn4"><div class="m1"><p>به پای بوس تو دستِ کسی رسید که او</p></div>
<div class="m2"><p>چو آستانه بدین در، همیشه سر دارد</p></div></div>
<div class="b" id="bn5"><div class="m1"><p>ز زهدِ خشک ملولم کجاست بادهٔ ناب؟</p></div>
<div class="m2"><p>که بویِ باده مدامم دماغ تر دارد</p></div></div>
<div class="b" id="bn6"><div class="m1"><p>ز باده هیچت اگر نیست، این نه بس که تو را</p></div>
<div class="m2"><p>دمی ز وسوسهٔ عقل بی‌خبر دارد</p></div></div>
<div class="b" id="bn7"><div class="m1"><p>کسی که از رهِ تقوا قدم برون ننهاد</p></div>
<div class="m2"><p>به عزمِ میکده اکنون رهِ سفر دارد</p></div></div>
<div class="b" id="bn8"><div class="m1"><p>دل شکستهٔ حافظ به خاک خواهد برد</p></div>
<div class="m2"><p>چو لاله، داغ هوایی، که بر جگر دارد</p></div></div>