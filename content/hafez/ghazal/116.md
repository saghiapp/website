---
title: >-
    غزل شمارهٔ ۲۰۲
---
# غزل شمارهٔ ۲۰۲

<div class="b" id="bn1"><div class="m1"><p>بُوَد آیا که درِ میکده‌ها بگشایند</p></div>
<div class="m2"><p>گره از کارِ فروبستهٔ ما بگشایند</p></div></div>
<div class="b" id="bn2"><div class="m1"><p>اگر از بهرِ دلِ زاهدِ خودبین بستند</p></div>
<div class="m2"><p>دل قوی دار که از بهرِ خدا بگشایند</p></div></div>
<div class="b" id="bn3"><div class="m1"><p>به صفایِ دلِ رندانِ صَبوحی زدگان</p></div>
<div class="m2"><p>بس درِ بسته به مِفْتاحِ دعا بگشایند</p></div></div>
<div class="b" id="bn4"><div class="m1"><p>نامهٔ تَعزیَتِ دختر رَز بِنْویسید</p></div>
<div class="m2"><p>تا همه مُغبَچِگان زلفِ دوتا بگشایند</p></div></div>
<div class="b" id="bn5"><div class="m1"><p>گیسوی چنگ بِبُرّید به مرگِ مِیِ ناب</p></div>
<div class="m2"><p>تا حریفان همه خون از مژه‌ها بگشایند</p></div></div>
<div class="b" id="bn6"><div class="m1"><p>درِ میخانه ببستند خدایا مپسند</p></div>
<div class="m2"><p>که درِ خانهٔ تزویر و ریا بگشایند</p></div></div>
<div class="b" id="bn7"><div class="m1"><p>حافظ این خرقه که داری تو ببینی فردا</p></div>
<div class="m2"><p>که چه زُنّار ز زیرش به دَغا بگشایند</p></div></div>