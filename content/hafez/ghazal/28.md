---
title: >-
    غزل شمارهٔ ۱۲۳
---
# غزل شمارهٔ ۱۲۳

<div class="b" id="bn1"><div class="m1"><p>مطربِ عشق عجب ساز و نوایی دارد</p></div>
<div class="m2"><p>نقشِ هر نغمه که زد راه به جایی دارد</p></div></div>
<div class="b" id="bn2"><div class="m1"><p>عالَم از نالهٔ عُشّاق مبادا خالی</p></div>
<div class="m2"><p>که خوش آهنگ و فرح بخش هوایی دارد</p></div></div>
<div class="b" id="bn3"><div class="m1"><p>پیر دُردی کِش ما گر چه ندارد زر و زور</p></div>
<div class="m2"><p>خوش عطابخش و خطاپوش خدایی دارد</p></div></div>
<div class="b" id="bn4"><div class="m1"><p>محترم دار دلم کاین مگسِ قندپَرست</p></div>
<div class="m2"><p>تا هواخواهِ تو شد فَرِّ هُمایی دارد</p></div></div>
<div class="b" id="bn5"><div class="m1"><p>از عدالت نَبُوَد دور گَرَش پُرسد حال</p></div>
<div class="m2"><p>پادشاهی که به همسایه گدایی دارد</p></div></div>
<div class="b" id="bn6"><div class="m1"><p>اشکِ خونین بنمودم به طبیبان گفتند</p></div>
<div class="m2"><p>دردِ عشق است و جگرسوز دوایی دارد</p></div></div>
<div class="b" id="bn7"><div class="m1"><p>ستم از غمزه میاموز که در مذهبِ عشق</p></div>
<div class="m2"><p>هر عمل اجری و هر کرده جزایی دارد</p></div></div>
<div class="b" id="bn8"><div class="m1"><p>نغز گفت آن بتِ ترسابچهٔ باده پرست</p></div>
<div class="m2"><p>شادیِ رویِ کسی خور که صفایی دارد</p></div></div>
<div class="b" id="bn9"><div class="m1"><p>خسروا حافظ درگاه نشین فاتحه خواند</p></div>
<div class="m2"><p>و از زبان تو تمنای دعایی دارد</p></div></div>