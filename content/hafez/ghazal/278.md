---
title: >-
    غزل شمارهٔ ۳۴۹
---
# غزل شمارهٔ ۳۴۹

<div class="b" id="bn1"><div class="m1"><p>دوش سودایِ رُخَش گفتم ز سر بیرون کُنَم</p></div>
<div class="m2"><p>گفت کو زنجیر؟ تا تدبیرِ این مجنون کُنَم</p></div></div>
<div class="b" id="bn2"><div class="m1"><p>قامتش را سرو گفتم، سر کشید از من به خشم</p></div>
<div class="m2"><p>دوستان از راست می‌رَنجَد نِگارم، چون کنم؟</p></div></div>
<div class="b" id="bn3"><div class="m1"><p>نکته ناسنجیده گفتم دلبرا معذور دار</p></div>
<div class="m2"><p>عشوه‌ای فرمای تا من طبع را موزون کنم</p></div></div>
<div class="b" id="bn4"><div class="m1"><p>زردرویی می‌کَشَم زان طبعِ نازک، بی‌گناه</p></div>
<div class="m2"><p>ساقیا جامی بده تا چهره را گُلگون کنم</p></div></div>
<div class="b" id="bn5"><div class="m1"><p>ای نسیمِ منزلِ لیلی خدا را تا به کی</p></div>
<div class="m2"><p>رَبع را برهم زنم، اَطلال را جیحون کنم</p></div></div>
<div class="b" id="bn6"><div class="m1"><p>من که رَه بُردم به گنجِ حُسنِ بی‌پایان دوست</p></div>
<div class="m2"><p>صد گدایِ همچو خود را بعد از این قارون کنم</p></div></div>
<div class="b" id="bn7"><div class="m1"><p>ای مَهِ صاحب قران، از بنده حافظ یاد کن</p></div>
<div class="m2"><p>تا دعایِ دولتِ آن حُسنِ روزافزون کنم</p></div></div>