---
title: >-
    غزل شمارهٔ ۱۹۸
---
# غزل شمارهٔ ۱۹۸

<div class="b" id="bn1"><div class="m1"><p>گفتم کِی ام دهان و لبت کامران کنند؟</p></div>
<div class="m2"><p>گفتا به چشم هر چه تو گویی چُنان کنند</p></div></div>
<div class="b" id="bn2"><div class="m1"><p>گفتم خَراجِ مصر طلب می‌کند لبت</p></div>
<div class="m2"><p>گفتا در این معامله کمتر زیان کنند</p></div></div>
<div class="b" id="bn3"><div class="m1"><p>گفتم به نقطهٔ دهنت خود که بُرد راه؟</p></div>
<div class="m2"><p>گفت این حکایتیست که با نکته‌دان کنند</p></div></div>
<div class="b" id="bn4"><div class="m1"><p>گفتم صَنم‌پَرست مشو با صَمَد نشین</p></div>
<div class="m2"><p>گفتا به کویِ عشق هم این و هم آن کنند</p></div></div>
<div class="b" id="bn5"><div class="m1"><p>گفتم هوایِ میکده غم می‌بَرَد ز دل</p></div>
<div class="m2"><p>گفتا خوش آن کَسان که دلی شادمان کنند</p></div></div>
<div class="b" id="bn6"><div class="m1"><p>گفتم شراب و خِرقه نه آیینِ مذهب است</p></div>
<div class="m2"><p>گفت این عمل به مذهبِ پیرِ مغان کنند</p></div></div>
<div class="b" id="bn7"><div class="m1"><p>گفتم ز لَعلِ نوش‌ْلبان پیر را چه سود؟</p></div>
<div class="m2"><p>گفتا به بوسهٔ شِکَرینَش جوان کنند</p></div></div>
<div class="b" id="bn8"><div class="m1"><p>گفتم که خواجه کِی به سرِ حجله می‌رود؟</p></div>
<div class="m2"><p>گفت آن زمان که مشتری و مَه قِران کنند</p></div></div>
<div class="b" id="bn9"><div class="m1"><p>گفتم دعایِ دولت او وِردِ حافظ است</p></div>
<div class="m2"><p>گفت این دعا ملایکِ هفت آسمان کنند</p></div></div>