---
title: >-
    غزل شمارهٔ ۱
---
# غزل شمارهٔ ۱

<div class="b" id="bn1"><div class="m1"><p>اَلا یا اَیُّهَا السّاقی اَدِرْ کَأسَاً و ناوِلْها</p></div>
<div class="m2"><p>که عشق آسان نمود اوّل ولی افتاد مشکل‌ها</p></div></div>
<div class="b" id="bn2"><div class="m1"><p>به بویِ نافه‌ای کآخر صبا زان طُرّه بگشاید</p></div>
<div class="m2"><p>ز تابِ جَعدِ مشکینش چه خون افتاد در دل‌ها</p></div></div>
<div class="b" id="bn3"><div class="m1"><p>مرا در منزلِ جانان چه امنِ عیش چون هر دَم</p></div>
<div class="m2"><p>جَرَس فریاد می‌دارد که بَربندید مَحمِل‌ها</p></div></div>
<div class="b" id="bn4"><div class="m1"><p>به مِی سجّاده رنگین کن گَرت پیرِ مُغان گوید</p></div>
<div class="m2"><p>که سالِک بی‌خبر نَبوَد ز راه و رسمِ منزل‌ها</p></div></div>
<div class="b" id="bn5"><div class="m1"><p>شبِ تاریک و بیمِ موج و گردابی چنین هایل</p></div>
<div class="m2"><p>کجا دانند حالِ ما سبک‌بارانِ ساحل‌ها</p></div></div>
<div class="b" id="bn6"><div class="m1"><p>همه کارم ز خودکامی به بدنامی کشید آخر</p></div>
<div class="m2"><p>نهان کِی مانَد آن رازی کزو سازند محفل‌ها</p></div></div>
<div class="b" id="bn7"><div class="m1"><p>حضوری گر همی‌خواهی از او غایب مشو حافظ</p></div>
<div class="m2"><p>مَتٰی ما تَلْقَ مَنْ تَهْویٰ دَعِ الدُّنْیا و اَهْمِلْها</p></div></div>