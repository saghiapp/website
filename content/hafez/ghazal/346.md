---
title: >-
    غزل شمارهٔ ۴۱
---
# غزل شمارهٔ ۴۱

<div class="b" id="bn1"><div class="m1"><p>اگر چه باده فرح بخش و باد گُل‌بیز است</p></div>
<div class="m2"><p>به بانگِ چنگ مخور می که محتسب تیز است</p></div></div>
<div class="b" id="bn2"><div class="m1"><p>صُراحی ای و حریفی گرت به چنگ افتد</p></div>
<div class="m2"><p>به عقل نوش که ایام، فتنه انگیز است</p></div></div>
<div class="b" id="bn3"><div class="m1"><p>در آستینِ مُرَقَّع، پیاله پنهان کن</p></div>
<div class="m2"><p>که همچو چَشمِ صُراحی زمانه خون‌ریز است</p></div></div>
<div class="b" id="bn4"><div class="m1"><p>به آبِ دیده بشوییم خرقه‌ها از می</p></div>
<div class="m2"><p>که موسمِ ورع و روزگارِ پرهیز است</p></div></div>
<div class="b" id="bn5"><div class="m1"><p>مجوی عیشِ خوش از دورِ باژگونِ سپهر</p></div>
<div class="m2"><p>که صاف این سَرِ خُم جمله دُردی آمیز است</p></div></div>
<div class="b" id="bn6"><div class="m1"><p>سپهرِ برشده، پرویزنیست خون افشان</p></div>
<div class="m2"><p>که ریزه‌اش سرِ کسری و تاجِ پرویز است</p></div></div>
<div class="b" id="bn7"><div class="m1"><p>عراق و فارس گرفتی به شعر خوش حافظ</p></div>
<div class="m2"><p>بیا که نوبتِ بغداد و وقتِ تبریز است</p></div></div>