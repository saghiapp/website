---
title: >-
    غزل شمارهٔ ۲۸۰
---
# غزل شمارهٔ ۲۸۰

<div class="b" id="bn1"><div class="m1"><p>چو برشکست صبا زلفِ عنبرافشانش</p></div>
<div class="m2"><p>به هر شکسته که پیوست تازه شد جانش</p></div></div>
<div class="b" id="bn2"><div class="m1"><p>کجاست همنفسی؟ تا به شرح عرضه دَهَم</p></div>
<div class="m2"><p>که دل چه می‌کشد از روزگارِ هجرانش</p></div></div>
<div class="b" id="bn3"><div class="m1"><p>زمانه از ورقِ گُل مثالِ رویِ تو بست</p></div>
<div class="m2"><p>ولی ز شرمِ تو در غنچه کرد پنهانش</p></div></div>
<div class="b" id="bn4"><div class="m1"><p>تو خفته‌ای و نشد عشق را کرانه پدید</p></div>
<div class="m2"><p>تبارک الله از این رَه که نیست پایانش</p></div></div>
<div class="b" id="bn5"><div class="m1"><p>جمالِ کعبه مگر عذرِ رهروان خواهد</p></div>
<div class="m2"><p>که جانِ زنده دلان سوخت در بیابانش</p></div></div>
<div class="b" id="bn6"><div class="m1"><p>بدین شکستهٔ بیتُ الحَزَن که می‌آرد؟</p></div>
<div class="m2"><p>نشان یوسفِ دل از چَهِ زَنَخدانَش</p></div></div>
<div class="b" id="bn7"><div class="m1"><p>بگیرم آن سرِ زلف و به دستِ خواجه دهم</p></div>
<div class="m2"><p>که سوخت حافظِ بی‌دل ز مکر و دستانش</p></div></div>