---
title: >-
    غزل شمارهٔ ۲۵۹
---
# غزل شمارهٔ ۲۵۹

<div class="b" id="bn1"><div class="m1"><p>منم که دیده به دیدارِ دوست کردم باز</p></div>
<div class="m2"><p>چه شُکر گویَمَت ای کارسازِ بنده نواز</p></div></div>
<div class="b" id="bn2"><div class="m1"><p>نیازمندِ بلا گو رخ از غبار مَشوی</p></div>
<div class="m2"><p>که کیمیایِ مراد است، خاکِ کویِ نیاز</p></div></div>
<div class="b" id="bn3"><div class="m1"><p>ز مشکلاتِ طریقت عِنان مَتاب ای دل</p></div>
<div class="m2"><p>که مردِ راه نَیَندیشَد از نَشیب و فَراز</p></div></div>
<div class="b" id="bn4"><div class="m1"><p>طهارت ار نه به خونِ جگر کُنَد عاشق</p></div>
<div class="m2"><p>به قولِ مُفتیِ عشقش درست نیست نماز</p></div></div>
<div class="b" id="bn5"><div class="m1"><p>در این مُقامِ مجازی به جز پیاله مگیر</p></div>
<div class="m2"><p>در این سراچهٔ بازیچه، غیرِ عشق مَباز</p></div></div>
<div class="b" id="bn6"><div class="m1"><p>به نیمْ بوسه دعایی بخر ز اهلِ دلی</p></div>
<div class="m2"><p>که کِیدِ دشمنت از جان و جسم دارد باز</p></div></div>
<div class="b" id="bn7"><div class="m1"><p>فِکَنْد زمزمهٔ عشق در حجاز و عراق</p></div>
<div class="m2"><p>نوایِ بانگِ غزلهایِ حافظ از شیراز</p></div></div>