---
title: >-
    غزل شمارهٔ ۴۵۴
---
# غزل شمارهٔ ۴۵۴

<div class="b" id="bn1"><div class="m1"><p>ز کوی یار می‌آید نسیم باد نوروزی</p></div>
<div class="m2"><p>از این باد ار مدد خواهی چراغ دل برافروزی</p></div></div>
<div class="b" id="bn2"><div class="m1"><p>چو گل گر خرده‌ای داری خدا را صرف عشرت کن</p></div>
<div class="m2"><p>که قارون را غلط‌ها داد سودای زراندوزی</p></div></div>
<div class="b" id="bn3"><div class="m1"><p>ز جام گل دگر بلبل چنان مست می لعل است</p></div>
<div class="m2"><p>که زد بر چرخ فیروزه صفیر تخت فیروزی</p></div></div>
<div class="b" id="bn4"><div class="m1"><p>به صحرا رو که از دامن غبار غم بیفشانی</p></div>
<div class="m2"><p>به گلزار آی کز بلبل غزل گفتن بیاموزی</p></div></div>
<div class="b" id="bn5"><div class="m1"><p>چو امکان خلود ای دل در این فیروزه ایوان نیست</p></div>
<div class="m2"><p>مجال عیش فرصت دان به فیروزی و بهروزی</p></div></div>
<div class="b" id="bn6"><div class="m1"><p>طریق کام بخشی چیست ترک کام خود کردن</p></div>
<div class="m2"><p>کلاه سروری آن است کز این ترک بردوزی</p></div></div>
<div class="b" id="bn7"><div class="m1"><p>سخن در پرده می‌گویم چو گل از غنچه بیرون آی</p></div>
<div class="m2"><p>که بیش از پنج روزی نیست حکم میر نوروزی</p></div></div>
<div class="b" id="bn8"><div class="m1"><p>ندانم نوحه قمری به طرف جویباران چیست</p></div>
<div class="m2"><p>مگر او نیز همچون من غمی دارد شبانروزی</p></div></div>
<div class="b" id="bn9"><div class="m1"><p>می‌ای دارم چو جان صافی و صوفی می‌کند عیبش</p></div>
<div class="m2"><p>خدایا هیچ عاقل را مبادا بخت بد روزی</p></div></div>
<div class="b" id="bn10"><div class="m1"><p>جدا شد یار شیرینت کنون تنها نشین ای شمع</p></div>
<div class="m2"><p>که حکم آسمان این است اگر سازی و گر سوزی</p></div></div>
<div class="b" id="bn11"><div class="m1"><p>به عجب علم نتوان شد ز اسباب طرب محروم</p></div>
<div class="m2"><p>بیا ساقی که جاهل را هنی تر می‌رسد روزی</p></div></div>
<div class="b" id="bn12"><div class="m1"><p>می اندر مجلس آصف به نوروز جلالی نوش</p></div>
<div class="m2"><p>که بخشد جرعه جامت جهان را ساز نوروزی</p></div></div>
<div class="b" id="bn13"><div class="m1"><p>نه حافظ می‌کند تنها دعای خواجه تورانشاه</p></div>
<div class="m2"><p>ز مدح آصفی خواهد جهان عیدی و نوروزی</p></div></div>
<div class="b" id="bn14"><div class="m1"><p>جنابش پارسایان راست محراب دل و دیده</p></div>
<div class="m2"><p>جبینش صبح خیزان راست روز فتح و فیروزی</p></div></div>