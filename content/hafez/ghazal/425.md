---
title: >-
    غزل شمارهٔ ۴۸۱
---
# غزل شمارهٔ ۴۸۱

<div class="b" id="bn1"><div class="m1"><p>بشنو این نکته که خود را ز غم آزاده کنی</p></div>
<div class="m2"><p>خون خوری گر طلب روزی ننهاده کنی</p></div></div>
<div class="b" id="bn2"><div class="m1"><p>آخرالامر گل کوزه گران خواهی شد</p></div>
<div class="m2"><p>حالیا فکر سبو کن که پر از باده کنی</p></div></div>
<div class="b" id="bn3"><div class="m1"><p>گر از آن آدمیانی که بهشتت هوس است</p></div>
<div class="m2"><p>عیش با آدمی ای چند پری زاده کنی</p></div></div>
<div class="b" id="bn4"><div class="m1"><p>تکیه بر جای بزرگان نتوان زد به گزاف</p></div>
<div class="m2"><p>مگر اسباب بزرگی همه آماده کنی</p></div></div>
<div class="b" id="bn5"><div class="m1"><p>اجرها باشدت ای خسرو شیرین دهنان</p></div>
<div class="m2"><p>گر نگاهی سوی فرهاد دل افتاده کنی</p></div></div>
<div class="b" id="bn6"><div class="m1"><p>خاطرت کی رقم فیض پذیرد هیهات</p></div>
<div class="m2"><p>مگر از نقش پراگنده ورق ساده کنی</p></div></div>
<div class="b" id="bn7"><div class="m1"><p>کار خود گر به کرم بازگذاری حافظ</p></div>
<div class="m2"><p>ای بسا عیش که با بخت خداداده کنی</p></div></div>
<div class="b" id="bn8"><div class="m1"><p>ای صبا بندگی خواجه جلال الدین کن</p></div>
<div class="m2"><p>که جهان پرسمن و سوسن آزاده کنی</p></div></div>