---
title: >-
    غزل شمارهٔ ۸۵
---
# غزل شمارهٔ ۸۵

<div class="b" id="bn1"><div class="m1"><p>شربتی از لبِ لعلش نچشیدیم و بِرَفت</p></div>
<div class="m2"><p>رویِ مَه پیکرِ او سیر ندیدیم و برفت</p></div></div>
<div class="b" id="bn2"><div class="m1"><p>گویی از صحبتِ ما نیک به تنگ آمده بود</p></div>
<div class="m2"><p>بار بربست و به گَردش نرسیدیم و برفت</p></div></div>
<div class="b" id="bn3"><div class="m1"><p>بس که ما فاتحه و حرزِ یمانی خواندیم</p></div>
<div class="m2"><p>وز پی اش سوره اخلاص دمیدیم و برفت</p></div></div>
<div class="b" id="bn4"><div class="m1"><p>عشوه دادند که بر ما گذری خواهی کرد</p></div>
<div class="m2"><p>دیدی آخر که چنین عشوه خریدیم و برفت</p></div></div>
<div class="b" id="bn5"><div class="m1"><p>شد چمان در چمنِ حسن و لطافت لیکن</p></div>
<div class="m2"><p>در گلستانِ وصالش نَچَمیدیم و برفت</p></div></div>
<div class="b" id="bn6"><div class="m1"><p>همچو حافظ همه شب ناله و زاری کردیم</p></div>
<div class="m2"><p>کای دریغا به وداعش نرسیدیم و برفت</p></div></div>