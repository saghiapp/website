---
title: >-
    غزل شمارهٔ ۱۸۵
---
# غزل شمارهٔ ۱۸۵

<div class="b" id="bn1"><div class="m1"><p>نقدها را بُوَد آیا که عَیاری گیرند؟</p></div>
<div class="m2"><p>تا همه صومعه داران پیِ کاری گیرند</p></div></div>
<div class="b" id="bn2"><div class="m1"><p>مصلحت دیدِ من آن است که یاران همه کار</p></div>
<div class="m2"><p>بِگُذارَند و خَمِ طُرِّهٔ یاری گیرند</p></div></div>
<div class="b" id="bn3"><div class="m1"><p>خوش گرفتند حریفان سرِ زلفِ ساقی</p></div>
<div class="m2"><p>گر فَلَکْشان بِگُذارَد که قراری گیرند</p></div></div>
<div class="b" id="bn4"><div class="m1"><p>قُوِّتِ بازویِ پرهیز به خوبان مفروش</p></div>
<div class="m2"><p>که در این خیل حِصاری به سواری گیرند</p></div></div>
<div class="b" id="bn5"><div class="m1"><p>یا رب این بَچِّهٔ تُرکان چه دلیرند به خون</p></div>
<div class="m2"><p>که به تیرِ مُژه، هر لحظه شکاری گیرند</p></div></div>
<div class="b" id="bn6"><div class="m1"><p>رقص بر شعرِ تر و نالهٔ نِی خوش باشد</p></div>
<div class="m2"><p>خاصه رقصی که در آن دستِ نگاری گیرند</p></div></div>
<div class="b" id="bn7"><div class="m1"><p>حافظ اَبنایِ زمان را غمِ مسکینان نیست</p></div>
<div class="m2"><p>زین میان گر بتوان بِه که کناری گیرند</p></div></div>