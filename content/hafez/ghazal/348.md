---
title: >-
    غزل شمارهٔ ۴۱۱
---
# غزل شمارهٔ ۴۱۱

<div class="b" id="bn1"><div class="m1"><p>تاب بنفشه می‌دهد طرّهٔ مشکسای تو</p></div>
<div class="m2"><p>پردهٔ غنچه می‌درد خندهٔ دلگشای تو</p></div></div>
<div class="b" id="bn2"><div class="m1"><p>ای گل خوش نسیم من بلبل خویش را مسوز</p></div>
<div class="m2"><p>کز سر صدق می‌کند شب همه شب دعای تو</p></div></div>
<div class="b" id="bn3"><div class="m1"><p>من که ملول گشتمی از نفس فرشتگان</p></div>
<div class="m2"><p>قال و مقال عالمی می‌کشم از برای تو</p></div></div>
<div class="b" id="bn4"><div class="m1"><p>دولت عشق بین که چون از سر فقر و افتخار</p></div>
<div class="m2"><p>گوشهٔ تاج سلطنت می‌شکند گدای تو</p></div></div>
<div class="b" id="bn5"><div class="m1"><p>خرقهٔ زهد و جام می گر چه نه در خور همند</p></div>
<div class="m2"><p>این همه نقش می‌زنم از جهت رضای تو</p></div></div>
<div class="b" id="bn6"><div class="m1"><p>شور شراب عشق تو آن نفسم رود ز سر</p></div>
<div class="m2"><p>کاین سر پر هوس شود خاک در سرای تو</p></div></div>
<div class="b" id="bn7"><div class="m1"><p>شاه‌نشین چشم من تکیه‌گه خیال توست</p></div>
<div class="m2"><p>جای دعاست شاه من بی تو مباد جای تو</p></div></div>
<div class="b" id="bn8"><div class="m1"><p>خوش چمنیست عارضت خاصه که در بهار حسن</p></div>
<div class="m2"><p>حافظ خوش کلام شد مرغ سخنسرای تو</p></div></div>