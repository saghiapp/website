---
title: >-
    غزل شمارهٔ ۴۵۲
---
# غزل شمارهٔ ۴۵۲

<div class="b" id="bn1"><div class="m1"><p>طفیل هستی عشقند آدمی و پری</p></div>
<div class="m2"><p>ارادتی بنما تا سعادتی ببری</p></div></div>
<div class="b" id="bn2"><div class="m1"><p>بکوش خواجه و از عشق بی‌نصیب مباش</p></div>
<div class="m2"><p>که بنده را نخرد کس به عیب بی‌هنری</p></div></div>
<div class="b" id="bn3"><div class="m1"><p>می صبوح و شکرخواب صبحدم تا چند</p></div>
<div class="m2"><p>به عذر نیم شبی کوش و گریه سحری</p></div></div>
<div class="b" id="bn4"><div class="m1"><p>تو خود چه لعبتی ای شهسوار شیرین کار</p></div>
<div class="m2"><p>که در برابر چشمی و غایب از نظری</p></div></div>
<div class="b" id="bn5"><div class="m1"><p>هزار جان مقدس بسوخت زین غیرت</p></div>
<div class="m2"><p>که هر صباح و مسا شمع مجلس دگری</p></div></div>
<div class="b" id="bn6"><div class="m1"><p>ز من به حضرت آصف که می‌برد پیغام</p></div>
<div class="m2"><p>که یاد گیر دو مصرع ز من به نظم دری</p></div></div>
<div class="b" id="bn7"><div class="m1"><p>بیا که وضع جهان را چنان که من دیدم</p></div>
<div class="m2"><p>گر امتحان بکنی می خوری و غم نخوری</p></div></div>
<div class="b" id="bn8"><div class="m1"><p>کلاه سروریت کج مباد بر سر حسن</p></div>
<div class="m2"><p>که زیب بخت و سزاوار ملک و تاج سری</p></div></div>
<div class="b" id="bn9"><div class="m1"><p>به بوی زلف و رخت می‌روند و می‌آیند</p></div>
<div class="m2"><p>صبا به غالیه سایی و گل به جلوه گری</p></div></div>
<div class="b" id="bn10"><div class="m1"><p>چو مستعد نظر نیستی وصال مجوی</p></div>
<div class="m2"><p>که جام جم نکند سود وقت بی‌بصری</p></div></div>
<div class="b" id="bn11"><div class="m1"><p>دعای گوشه نشینان بلا بگرداند</p></div>
<div class="m2"><p>چرا به گوشه چشمی به ما نمی‌نگری</p></div></div>
<div class="b" id="bn12"><div class="m1"><p>بیا و سلطنت از ما بخر به مایه حسن</p></div>
<div class="m2"><p>و از این معامله غافل مشو که حیف خوری</p></div></div>
<div class="b" id="bn13"><div class="m1"><p>طریق عشق طریقی عجب خطرناک است</p></div>
<div class="m2"><p>نعوذبالله اگر ره به مقصدی نبری</p></div></div>
<div class="b" id="bn14"><div class="m1"><p>به یمن همت حافظ امید هست که باز</p></div>
<div class="m2"><p>اری اسامر لیلای لیلة القمر</p></div></div>