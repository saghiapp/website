---
title: >-
    غزل شمارهٔ ۸۴
---
# غزل شمارهٔ ۸۴

<div class="b" id="bn1"><div class="m1"><p>ساقی بیار باده که ماهِ صیام رفت</p></div>
<div class="m2"><p>دَردِه قدح که موسمِ ناموس و نام رفت</p></div></div>
<div class="b" id="bn2"><div class="m1"><p>وقتِ عزیز رفت بیا تا قضا کنیم</p></div>
<div class="m2"><p>عمری که بی حضور صُراحی و جام رفت</p></div></div>
<div class="b" id="bn3"><div class="m1"><p>مستم کن آن چنان که ندانم ز بیخودی</p></div>
<div class="m2"><p>در عرصهٔ خیال که آمد، کدام رفت</p></div></div>
<div class="b" id="bn4"><div class="m1"><p>بر بوی آن که جرعهٔ جامت به ما رسد</p></div>
<div class="m2"><p>در مَصطَبِه دعایِ تو هر صبح و شام رفت</p></div></div>
<div class="b" id="bn5"><div class="m1"><p>دل را که مرده بود حیاتی به جان رسید</p></div>
<div class="m2"><p>تا بویی از نسیمِ می‌اش در مشام رفت</p></div></div>
<div class="b" id="bn6"><div class="m1"><p>زاهد غرور داشت، سلامت نبرد راه</p></div>
<div class="m2"><p>رند از رهِ نیاز به دارالسلام رفت</p></div></div>
<div class="b" id="bn7"><div class="m1"><p>نقدِ دلی که بود مرا صرف باده شد</p></div>
<div class="m2"><p>قلبِ سیاه بود از آن در حرام رفت</p></div></div>
<div class="b" id="bn8"><div class="m1"><p>در تابِ توبه چند توان سوخت همچو عود</p></div>
<div class="m2"><p>می ده که عمر در سرِ سودای خام رفت</p></div></div>
<div class="b" id="bn9"><div class="m1"><p>دیگر مکن نصیحتِ حافظ که ره نیافت</p></div>
<div class="m2"><p>گمگشته‌ای که بادهٔ نابش به کام رفت</p></div></div>