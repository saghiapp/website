---
title: >-
    غزل شمارهٔ ۷۱
---
# غزل شمارهٔ ۷۱

<div class="b" id="bn1"><div class="m1"><p>زاهدِ ظاهرپرست از حالِ ما آگاه نیست</p></div>
<div class="m2"><p>در حقِ ما هر چه گوید جایِ هیچ اکراه نیست</p></div></div>
<div class="b" id="bn2"><div class="m1"><p>در طریقت هر چه پیشِ سالک آید خیرِ اوست</p></div>
<div class="m2"><p>در صراطِ مستقیم ای دل کسی گمراه نیست</p></div></div>
<div class="b" id="bn3"><div class="m1"><p>تا چه بازی رخ نماید بیدَقی خواهیم راند</p></div>
<div class="m2"><p>عرصهٔ شطرنجِ رندان را مجالِ شاه نیست</p></div></div>
<div class="b" id="bn4"><div class="m1"><p>چیست این سقفِ بلندِ سادهٔ بسیارنقش</p></div>
<div class="m2"><p>زین معما هیچ دانا در جهان آگاه نیست</p></div></div>
<div class="b" id="bn5"><div class="m1"><p>این چه استغناست یا رب وین چه قادر حکمت است</p></div>
<div class="m2"><p>کاین همه زخمِ نهان هست و مجالِ آه نیست</p></div></div>
<div class="b" id="bn6"><div class="m1"><p>صاحبِ دیوانِ ما گویی نمی‌داند حساب</p></div>
<div class="m2"><p>کاندر این طُغرا نشانِ حِسبَةً لِلّه نیست</p></div></div>
<div class="b" id="bn7"><div class="m1"><p>هر که خواهد گو بیا و هر چه خواهد گو بگو</p></div>
<div class="m2"><p>کِبر و ناز و حاجِب و دربان بدین درگاه نیست</p></div></div>
<div class="b" id="bn8"><div class="m1"><p>بر درِ میخانه رفتن کارِ یکرنگان بود</p></div>
<div class="m2"><p>خودفروشان را به کویِ می‌فروشان راه نیست</p></div></div>
<div class="b" id="bn9"><div class="m1"><p>هر چه هست از قامتِ ناسازِ بی اندام ماست</p></div>
<div class="m2"><p>ور نه تشریفِ تو بر بالایِ کس کوتاه نیست</p></div></div>
<div class="b" id="bn10"><div class="m1"><p>بندهٔ پیرِ خراباتم که لطفش دایم است</p></div>
<div class="m2"><p>ور نه لطفِ شیخ و زاهد، گاه هست و گاه نیست</p></div></div>
<div class="b" id="bn11"><div class="m1"><p>حافظ ار بر صدر ننشیند ز عالی‌مشربیست</p></div>
<div class="m2"><p>عاشقِ دُردی‌کش اندر بندِ مال و جاه نیست</p></div></div>