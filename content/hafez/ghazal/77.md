---
title: >-
    غزل شمارهٔ ۱۶۸
---
# غزل شمارهٔ ۱۶۸

<div class="b" id="bn1"><div class="m1"><p>گداخت جان که شود کارِ دل تمام و نشد</p></div>
<div class="m2"><p>بسوختیم در این آرزویِ خام و نشد</p></div></div>
<div class="b" id="bn2"><div class="m1"><p>به لابه گفت شبی میرِ مجلسِ تو شوم</p></div>
<div class="m2"><p>شدم به رغبتِ خویشش کمین غلام و نشد</p></div></div>
<div class="b" id="bn3"><div class="m1"><p>پیام داد که خواهم نشست با رندان</p></div>
<div class="m2"><p>بشد به رندی و دُردی کشیم نام و نشد</p></div></div>
<div class="b" id="bn4"><div class="m1"><p>رواست در بَر اگر می‌تَپَد کبوترِ دل</p></div>
<div class="m2"><p>که دید در رهِ خود تاب و پیچِ دام و نشد</p></div></div>
<div class="b" id="bn5"><div class="m1"><p>بدان هوس که به مستی ببوسم آن لبِ لعل</p></div>
<div class="m2"><p>چه خون که در دلم افتاد همچو جام و نشد</p></div></div>
<div class="b" id="bn6"><div class="m1"><p>به کویِ عشق مَنِه بی‌دلیلِ راه، قدم</p></div>
<div class="m2"><p>که من به خویش نمودم صد اهتمام و نشد</p></div></div>
<div class="b" id="bn7"><div class="m1"><p>فغان که در طلبِ گنج نامهٔ مقصود</p></div>
<div class="m2"><p>شدم خرابِ جهانی ز غم تمام و نشد</p></div></div>
<div class="b" id="bn8"><div class="m1"><p>دریغ و درد که در جست و جوی گنجِ حضور</p></div>
<div class="m2"><p>بسی شدم به گدایی بَرِ کِرام و نشد</p></div></div>
<div class="b" id="bn9"><div class="m1"><p>هزار حیله برانگیخت حافظ از سرِ فکر</p></div>
<div class="m2"><p>در آن هوس که شود آن نگار رام و نشد</p></div></div>