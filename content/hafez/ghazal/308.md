---
title: >-
    غزل شمارهٔ ۳۷۶
---
# غزل شمارهٔ ۳۷۶

<div class="b" id="bn1"><div class="m1"><p>دوستان وقت گل آن به که به عشرت کوشیم</p></div>
<div class="m2"><p>سخن اهل دل است این و به جان بنیوشیم</p></div></div>
<div class="b" id="bn2"><div class="m1"><p>نیست در کس کرم و وقت طرب می‌گذرد</p></div>
<div class="m2"><p>چاره آن است که سجاده به می بفروشیم</p></div></div>
<div class="b" id="bn3"><div class="m1"><p>خوش هواییست فرح بخش خدایا بفرست</p></div>
<div class="m2"><p>نازنینی که به رویش می گلگون نوشیم</p></div></div>
<div class="b" id="bn4"><div class="m1"><p>ارغنون ساز فلک رهزن اهل هنر است</p></div>
<div class="m2"><p>چون از این غصه ننالیم و چرا نخروشیم</p></div></div>
<div class="b" id="bn5"><div class="m1"><p>گل به جوش آمد و از می نزدیمش آبی</p></div>
<div class="m2"><p>لاجرم ز آتش حرمان و هوس می‌جوشیم</p></div></div>
<div class="b" id="bn6"><div class="m1"><p>می‌کشیم از قدح لاله شرابی موهوم</p></div>
<div class="m2"><p>چشم بد دور که بی مطرب و می مدهوشیم</p></div></div>
<div class="b" id="bn7"><div class="m1"><p>حافظ این حال عجب با که توان گفت که ما</p></div>
<div class="m2"><p>بلبلانیم که در موسم گل خاموشیم</p></div></div>