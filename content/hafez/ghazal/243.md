---
title: >-
    غزل شمارهٔ ۳۱۷
---
# غزل شمارهٔ ۳۱۷

<div class="b" id="bn1"><div class="m1"><p>فاش می‌گویم و از گفتهٔ خود دلشادم</p></div>
<div class="m2"><p>بندهٔ عشقم و از هر دو جهان آزادم</p></div></div>
<div class="b" id="bn2"><div class="m1"><p>طایرِ گلشنِ قدسم چه دهم شرحِ فراق؟</p></div>
<div class="m2"><p>که در این دامگَهِ حادثه چون افتادم</p></div></div>
<div class="b" id="bn3"><div class="m1"><p>من مَلَک بودم و فردوسِ بَرین جایَم بود</p></div>
<div class="m2"><p>آدم آورد در این دیرِ خراب آبادم</p></div></div>
<div class="b" id="bn4"><div class="m1"><p>سایهٔ طوبی و دلجوییِ حور و لبِ حوض</p></div>
<div class="m2"><p>به هوایِ سرِ کویِ تو بِرَفت از یادم</p></div></div>
<div class="b" id="bn5"><div class="m1"><p>نیست بر لوحِ دلم جز الفِ قامتِ دوست</p></div>
<div class="m2"><p>چه کُنَم؟ حرفِ دِگَر یاد نداد استادم</p></div></div>
<div class="b" id="bn6"><div class="m1"><p>کوکبِ بختِ مرا هیچ مُنَجِّم نَشِناخت</p></div>
<div class="m2"><p>یا رب از مادرِ گیتی به چه طالع زادم؟</p></div></div>
<div class="b" id="bn7"><div class="m1"><p>تا شدم حلقه به گوشِ درِ میخانهٔ عشق</p></div>
<div class="m2"><p>هر دَم آید غمی از نو به مبارکبادم</p></div></div>
<div class="b" id="bn8"><div class="m1"><p>می‌خورد خونِ دلم مردمک دیده، سزاست</p></div>
<div class="m2"><p>که چرا دل به جگرگوشهٔ مردم دادم</p></div></div>
<div class="b" id="bn9"><div class="m1"><p>پاک کن چهرهٔ حافظ به سرِ زلف ز اشک</p></div>
<div class="m2"><p>ور نه این سیلِ دَمادَم بِبَرَد بنیادم</p></div></div>