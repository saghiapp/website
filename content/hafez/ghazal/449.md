---
title: >-
    غزل شمارهٔ ۵۷
---
# غزل شمارهٔ ۵۷

<div class="b" id="bn1"><div class="m1"><p>آن سیه چَرده که شیرینیِ عالم با اوست</p></div>
<div class="m2"><p>چشمِ میگون لبِ خندان دلِ خرم با اوست</p></div></div>
<div class="b" id="bn2"><div class="m1"><p>گرچه شیرین دهنان پادشهانند ولی</p></div>
<div class="m2"><p>او سلیمانِ زمان است که خاتم با اوست</p></div></div>
<div class="b" id="bn3"><div class="m1"><p>رویِ خوب است و کمالِ هنر و دامنِ پاک</p></div>
<div class="m2"><p>لاجرم همتِ پاکان دو عالم با اوست</p></div></div>
<div class="b" id="bn4"><div class="m1"><p>خال مِشکین که بدان عارض گندمگون است</p></div>
<div class="m2"><p>سِرِّ آن دانه که شد رهزنِ آدم با اوست</p></div></div>
<div class="b" id="bn5"><div class="m1"><p>دلبرم عزم سفر کرد خدا را یاران</p></div>
<div class="m2"><p>چه کنم با دل مجروح که مرهم با اوست</p></div></div>
<div class="b" id="bn6"><div class="m1"><p>با که این نکته توان گفت که آن سنگین دل</p></div>
<div class="m2"><p>کُشت ما را و دمِ عیسیِ مریم با اوست</p></div></div>
<div class="b" id="bn7"><div class="m1"><p>حافظ از معتقدان است گرامی دارش</p></div>
<div class="m2"><p>زان که بخشایشِ بس روحِ مکرم با اوست</p></div></div>