---
title: >-
    غزل شمارهٔ ۴۱۲
---
# غزل شمارهٔ ۴۱۲

<div class="b" id="bn1"><div class="m1"><p>مرا چشمیست خون افشان ز دست آن کمان ابرو</p></div>
<div class="m2"><p>جهان بس فتنه خواهد دید از آن چشم و از آن ابرو</p></div></div>
<div class="b" id="bn2"><div class="m1"><p>غلام چشم آن ترکم که در خواب خوش مستی</p></div>
<div class="m2"><p>نگارین گلشنش روی است و مشکین سایبان ابرو</p></div></div>
<div class="b" id="bn3"><div class="m1"><p>هلالی شد تنم زین غم که با طغرای ابرویش</p></div>
<div class="m2"><p>که باشد مه که بنماید ز طاق آسمان ابرو</p></div></div>
<div class="b" id="bn4"><div class="m1"><p>رقیبان غافل و ما را از آن چشم و جبین هر دم</p></div>
<div class="m2"><p>هزاران گونه پیغام است و حاجب در میان ابرو</p></div></div>
<div class="b" id="bn5"><div class="m1"><p>روان گوشه گیران را جبینش طرفه گلزاریست</p></div>
<div class="m2"><p>که بر طرف سمن زارش همی‌گردد چمان ابرو</p></div></div>
<div class="b" id="bn6"><div class="m1"><p>دگر حور و پری را کس نگوید با چنین حسنی</p></div>
<div class="m2"><p>که این را این چنین چشم است و آن را آن چنان ابرو</p></div></div>
<div class="b" id="bn7"><div class="m1"><p>تو کافردل نمی‌بندی نقاب زلف و می‌ترسم</p></div>
<div class="m2"><p>که محرابم بگرداند خم آن دلستان ابرو</p></div></div>
<div class="b" id="bn8"><div class="m1"><p>اگر چه مرغ زیرک بود حافظ در هواداری</p></div>
<div class="m2"><p>به تیر غمزه صیدش کرد چشم آن کمان ابرو</p></div></div>