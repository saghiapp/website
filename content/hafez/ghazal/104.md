---
title: >-
    غزل شمارهٔ ۱۹۲
---
# غزل شمارهٔ ۱۹۲

<div class="b" id="bn1"><div class="m1"><p>سروِ چَمانِ من چرا میلِ چمن نمی‌کند؟</p></div>
<div class="m2"><p>همدمِ گل نمی‌شود یادِ سَمَن نمی‌کند</p></div></div>
<div class="b" id="bn2"><div class="m1"><p>دی گِلِه‌ای ز طُرِّه‌اش کردم و از سرِ فُسوس</p></div>
<div class="m2"><p>گفت که این سیاهِ کج، گوش به من نمی‌کند</p></div></div>
<div class="b" id="bn3"><div class="m1"><p>تا دلِ هرزه گَردِ من رفت به چینِ زلفِ او</p></div>
<div class="m2"><p>زان سفرِ درازِ خود عزمِ وطن نمی‌کند</p></div></div>
<div class="b" id="bn4"><div class="m1"><p>پیشِ کمانِ ابرویش لابه همی‌کنم ولی</p></div>
<div class="m2"><p>گوش کشیده است از آن گوش به من نمی‌کند</p></div></div>
<div class="b" id="bn5"><div class="m1"><p>با همه عطفِ دامنت آیدم از صبا عجب</p></div>
<div class="m2"><p>کز گذرِ تو خاک را مُشکِ خُتَن نمی‌کند</p></div></div>
<div class="b" id="bn6"><div class="m1"><p>چون ز نسیم می‌شود زلفِ بنفشه پُرشِکَن</p></div>
<div class="m2"><p>وه که دلم چه یاد از آن عَهدْشِکَن نمی‌کند</p></div></div>
<div class="b" id="bn7"><div class="m1"><p>دل به امیدِ رویِ او همدمِ جان نمی‌شود</p></div>
<div class="m2"><p>جان به هوایِ کویِ او خدمتِ تن نمی‌کند</p></div></div>
<div class="b" id="bn8"><div class="m1"><p>ساقیِ سیم ساقِ من گر همه دُرد می‌دهد</p></div>
<div class="m2"><p>کیست که تن چو جامِ مِی جمله دهن نمی‌کند؟</p></div></div>
<div class="b" id="bn9"><div class="m1"><p>دستخوشِ جفا مَکُن آبِ رُخَم که فیضِ ابر</p></div>
<div class="m2"><p>بی مددِ سِرشکِ من دُرِّ عَدَن نمی‌کند</p></div></div>
<div class="b" id="bn10"><div class="m1"><p>کُشتهٔ غمزهٔ تو شد حافظِ ناشنیده پند</p></div>
<div class="m2"><p>تیغ سزاست هر که را دَرد سخن نمی‌کند</p></div></div>