---
title: >-
    غزل شمارهٔ ۲۸۸
---
# غزل شمارهٔ ۲۸۸

<div class="b" id="bn1"><div class="m1"><p>کنارِ آب و پایِ بید و طبعِ شعر و یاری خوش</p></div>
<div class="m2"><p>معاشر دلبری شیرین و ساقی گُلعِذاری خوش</p></div></div>
<div class="b" id="bn2"><div class="m1"><p>الا ای دولتی طالع، که قدرِ وقت می‌دانی</p></div>
<div class="m2"><p>گوارا بادَت این عِشرت که داری روزگاری خوش</p></div></div>
<div class="b" id="bn3"><div class="m1"><p>هر آن کس را که در خاطر ز عشقِ دلبری باریست</p></div>
<div class="m2"><p>سِپندی گو بر آتش نِه ،که دارد کار و باری خوش</p></div></div>
<div class="b" id="bn4"><div class="m1"><p>عروسِ طَبع را زیور ز فکرِ بِکر می‌بندم</p></div>
<div class="m2"><p>بُوَد کز دستِ ایّامَم به دست اُفتَد نگاری خوش</p></div></div>
<div class="b" id="bn5"><div class="m1"><p>شبِ صحبت غنیمت دان و دادِ خوشدلی بِسْتان</p></div>
<div class="m2"><p>که مهتابی دل افروز است و طَرْفِ لاله زاری خوش</p></div></div>
<div class="b" id="bn6"><div class="m1"><p>مِیی در کاسهٔ چشم است ساقی را بِنامیزد</p></div>
<div class="m2"><p>که مستی می‌کند با عقل و می‌بخشد خُماری خوش</p></div></div>
<div class="b" id="bn7"><div class="m1"><p>به غفلت عمر شُد حافظ، بیا با ما به میخانه</p></div>
<div class="m2"><p>که شنگولانِ خوش باشت، بیاموزند کاری خوش</p></div></div>