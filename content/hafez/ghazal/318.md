---
title: >-
    غزل شمارهٔ ۳۸۵
---
# غزل شمارهٔ ۳۸۵

<div class="b" id="bn1"><div class="m1"><p>یا رب آن آهوی مشکین به ختن بازرسان</p></div>
<div class="m2"><p>وان سهی سرو خرامان به چمن بازرسان</p></div></div>
<div class="b" id="bn2"><div class="m1"><p>دل آزرده ما را به نسیمی بنواز</p></div>
<div class="m2"><p>یعنی آن جان ز تن رفته به تن بازرسان</p></div></div>
<div class="b" id="bn3"><div class="m1"><p>ماه و خورشید به منزل چو به امر تو رسند</p></div>
<div class="m2"><p>یار مه روی مرا نیز به من بازرسان</p></div></div>
<div class="b" id="bn4"><div class="m1"><p>دیده‌ها در طلب لعل یمانی خون شد</p></div>
<div class="m2"><p>یا رب آن کوکب رخشان به یمن بازرسان</p></div></div>
<div class="b" id="bn5"><div class="m1"><p>برو ای طایر میمون همایون آثار</p></div>
<div class="m2"><p>پیش عنقا سخن زاغ و زغن بازرسان</p></div></div>
<div class="b" id="bn6"><div class="m1"><p>سخن این است که ما بی تو نخواهیم حیات</p></div>
<div class="m2"><p>بشنو ای پیک خبرگیر و سخن بازرسان</p></div></div>
<div class="b" id="bn7"><div class="m1"><p>آن که بودی وطنش دیده حافظ یا رب</p></div>
<div class="m2"><p>به مرادش ز غریبی به وطن بازرسان</p></div></div>