---
title: >-
    غزل شمارهٔ ۴۹۲
---
# غزل شمارهٔ ۴۹۲

<div class="b" id="bn1"><div class="m1"><p>سلامی چو بوی خوش آشنایی</p></div>
<div class="m2"><p>بدان مردم دیده روشنایی</p></div></div>
<div class="b" id="bn2"><div class="m1"><p>درودی چو نور دل پارسایان</p></div>
<div class="m2"><p>بدان شمع خلوتگه پارسایی</p></div></div>
<div class="b" id="bn3"><div class="m1"><p>نمی‌بینم از همدمان هیچ بر جای</p></div>
<div class="m2"><p>دلم خون شد از غصه ساقی کجایی</p></div></div>
<div class="b" id="bn4"><div class="m1"><p>ز کوی مغان رخ مگردان که آن جا</p></div>
<div class="m2"><p>فروشند مفتاح مشکل گشایی</p></div></div>
<div class="b" id="bn5"><div class="m1"><p>عروس جهان گر چه در حد حسن است</p></div>
<div class="m2"><p>ز حد می‌برد شیوه بی‌وفایی</p></div></div>
<div class="b" id="bn6"><div class="m1"><p>دل خسته من گرش همتی هست</p></div>
<div class="m2"><p>نخواهد ز سنگین دلان مومیایی</p></div></div>
<div class="b" id="bn7"><div class="m1"><p>می صوفی افکن کجا می‌فروشند</p></div>
<div class="m2"><p>که در تابم از دست زهد ریایی</p></div></div>
<div class="b" id="bn8"><div class="m1"><p>رفیقان چنان عهد صحبت شکستند</p></div>
<div class="m2"><p>که گویی نبوده‌ست خود آشنایی</p></div></div>
<div class="b" id="bn9"><div class="m1"><p>مرا گر تو بگذاری ای نفس طامع</p></div>
<div class="m2"><p>بسی پادشایی کنم در گدایی</p></div></div>
<div class="b" id="bn10"><div class="m1"><p>بیاموزمت کیمیای سعادت</p></div>
<div class="m2"><p>ز همصحبت بد جدایی جدایی</p></div></div>
<div class="b" id="bn11"><div class="m1"><p>مکن حافظ از جور دوران شکایت</p></div>
<div class="m2"><p>چه دانی تو ای بنده کار خدایی</p></div></div>