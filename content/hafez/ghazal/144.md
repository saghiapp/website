---
title: >-
    غزل شمارهٔ ۲۲۸
---
# غزل شمارهٔ ۲۲۸

<div class="b" id="bn1"><div class="m1"><p>گر من از باغِ تو یک میوه بچینم چه شود؟</p></div>
<div class="m2"><p>پیش پایی به چراغِ تو ببینم چه شود؟</p></div></div>
<div class="b" id="bn2"><div class="m1"><p>یا رب اندر کَنَفِ سایهٔ آن سروِ بلند</p></div>
<div class="m2"><p>گر منِ سوخته یک دَم بنشینم چه شود؟</p></div></div>
<div class="b" id="bn3"><div class="m1"><p>آخِر ای خاتَمِ جمشیدِ همایون آثار</p></div>
<div class="m2"><p>گر فِتَد عکسِ تو بر نقشِ نگینم چه شود؟</p></div></div>
<div class="b" id="bn4"><div class="m1"><p>واعظِ شهر چو مِهرِ مَلِک و شَحنه گُزید</p></div>
<div class="m2"><p>من اگر مِهرِ نگاری بِگُزینم چه شود؟</p></div></div>
<div class="b" id="bn5"><div class="m1"><p>عقلم از خانه به در رفت، وَگَر مِی این است</p></div>
<div class="m2"><p>دیدم از پیش که در خانهٔ دینم چه شود؟</p></div></div>
<div class="b" id="bn6"><div class="m1"><p>صرف شد عمرِ گرانمایه به معشوقه و مِی</p></div>
<div class="m2"><p>تا از آنم چه به پیش آید، از اینم چه شود؟</p></div></div>
<div class="b" id="bn7"><div class="m1"><p>خواجه دانست که من عاشقم و هیچ نگفت</p></div>
<div class="m2"><p>حافظ ار نیز بداند که چُنینم چه شود؟</p></div></div>