---
title: >-
    غزل شمارهٔ ۲۵۲
---
# غزل شمارهٔ ۲۵۲

<div class="b" id="bn1"><div class="m1"><p>گر بُوَد عمر، به میخانه رَسَم بارِ دِگَر</p></div>
<div class="m2"><p>بجز از خدمتِ رندان نکنم کارِ دِگَر</p></div></div>
<div class="b" id="bn2"><div class="m1"><p>خُرَّم آن روز که با دیدهٔ گریان بِرَوَم</p></div>
<div class="m2"><p>تا زنم آب درِ میکده یک بارِ دگر</p></div></div>
<div class="b" id="bn3"><div class="m1"><p>معرفت نیست در این قوم خدا را سَبَبی</p></div>
<div class="m2"><p>تا بَرَم گوهرِ خود را به خریدارِ دگر</p></div></div>
<div class="b" id="bn4"><div class="m1"><p>یار اگر رفت و حقِ صحبتِ دیرین نشناخت</p></div>
<div class="m2"><p>حاشَ لِلَّه که رَوَم من ز پِیِ یارِ دگر</p></div></div>
<div class="b" id="bn5"><div class="m1"><p>گر مساعد شَوَدَم دایرهٔ چرخِ کبود</p></div>
<div class="m2"><p>هم به دست آورمش باز به پرگارِ دگر</p></div></div>
<div class="b" id="bn6"><div class="m1"><p>عافیت می‌طلبد خاطرم ار بگذارند</p></div>
<div class="m2"><p>غمزهٔ شوخَش و آن طرهٔ طَرّارِ دگر</p></div></div>
<div class="b" id="bn7"><div class="m1"><p>راز سربستهٔ ما بین که به دستان گفتند</p></div>
<div class="m2"><p>هر زمان با دف و نی بر سرِ بازارِ دگر</p></div></div>
<div class="b" id="bn8"><div class="m1"><p>هر دم از درد بنالم که فلک هر ساعت</p></div>
<div class="m2"><p>کُنَدَم قصدِ دلِ ریش به آزارِ دگر</p></div></div>
<div class="b" id="bn9"><div class="m1"><p>بازگویم نه در این واقعه حافظ تنهاست</p></div>
<div class="m2"><p>غرقه گشتند در این بادیه بسیارِ دگر</p></div></div>