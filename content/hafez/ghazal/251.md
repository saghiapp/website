---
title: >-
    غزل شمارهٔ ۳۲۴
---
# غزل شمارهٔ ۳۲۴

<div class="b" id="bn1"><div class="m1"><p>گر چه افتاد ز زلفش گرهی در کارم</p></div>
<div class="m2"><p>همچُنان چشمِ گشاد از کَرَمَش می‌دارم</p></div></div>
<div class="b" id="bn2"><div class="m1"><p>به طَرَب حمل مَکُن سرخیِ رویم که چو جام</p></div>
<div class="m2"><p>خونِ دل عکس برون می‌دهد از رخسارم</p></div></div>
<div class="b" id="bn3"><div class="m1"><p>پردهٔ مطربم از دست برون خواهد برد</p></div>
<div class="m2"><p>آه اگر زان که در این پرده نباشد بارم</p></div></div>
<div class="b" id="bn4"><div class="m1"><p>پاسبانِ حرمِ دل شده‌ام شب همه شب</p></div>
<div class="m2"><p>تا در این پرده جز اندیشه او نَگْذارم</p></div></div>
<div class="b" id="bn5"><div class="m1"><p>منم آن شاعرِ ساحر که به افسونِ سخن</p></div>
<div class="m2"><p>از نِیِ کِلک، همه قند و شِکَر می‌بارم</p></div></div>
<div class="b" id="bn6"><div class="m1"><p>دیدهٔ بخت به افسانهٔ او شد در خواب</p></div>
<div class="m2"><p>کو نسیمی ز عنایت که کُنَد بیدارم؟</p></div></div>
<div class="b" id="bn7"><div class="m1"><p>چون تو را در گذر ای یار نمی‌یارم دید</p></div>
<div class="m2"><p>با که گویم که بگوید سخنی با یارم؟</p></div></div>
<div class="b" id="bn8"><div class="m1"><p>دوش می‌گفت که حافظ همه روی است و ریا</p></div>
<div class="m2"><p>بجز از خاکِ درش با که بُوَد بازارم؟</p></div></div>