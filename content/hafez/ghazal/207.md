---
title: >-
    غزل شمارهٔ ۲۸۵
---
# غزل شمارهٔ ۲۸۵

<div class="b" id="bn1"><div class="m1"><p>در عهدِ پادشاهِ خطابخشِ جُرم پوش</p></div>
<div class="m2"><p>حافظ قَرابه کَش شد و مفتی پیاله نوش</p></div></div>
<div class="b" id="bn2"><div class="m1"><p>صوفی ز کُنجِ صومعه با پایِ خُم نشست</p></div>
<div class="m2"><p>تا دید محتسب که سَبو می‌کشد به دوش</p></div></div>
<div class="b" id="bn3"><div class="m1"><p>احوالِ شیخ و قاضی و شُربُ الیَهودِشان</p></div>
<div class="m2"><p>کردم سؤال صبحدم از پیرِ مِی فروش</p></div></div>
<div class="b" id="bn4"><div class="m1"><p>گفتا نه گفتنیست سخن گر چه محرمی</p></div>
<div class="m2"><p>دَرکَش زبان و پرده نگه دار و مِی بنوش</p></div></div>
<div class="b" id="bn5"><div class="m1"><p>ساقی بهار می‌رسد و وجهِ مِی نماند</p></div>
<div class="m2"><p>فکری بکن که خونِ دل آمد ز غم به جوش</p></div></div>
<div class="b" id="bn6"><div class="m1"><p>عشق است و مفلسیّ و جوانیّ و نوبهار</p></div>
<div class="m2"><p>عُذرم پذیر و جرم به ذیلِ کرم بپوش</p></div></div>
<div class="b" id="bn7"><div class="m1"><p>تا چند همچو شمع زبان آوری کنی؟</p></div>
<div class="m2"><p>پروانهٔ مراد رسید ای مُحِب خموش</p></div></div>
<div class="b" id="bn8"><div class="m1"><p>ای پادشاهِ صورت و معنی که مثل تو</p></div>
<div class="m2"><p>نادیده هیچ دیده و نشنیده هیچ گوش</p></div></div>
<div class="b" id="bn9"><div class="m1"><p>چندان بمان که خرقهٔ اَزْرَق کُنَد قبول</p></div>
<div class="m2"><p>بختِ جوانَت از فلکِ پیرِ ژِنده پوش</p></div></div>