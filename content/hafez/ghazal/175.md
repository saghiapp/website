---
title: >-
    غزل شمارهٔ ۲۵۶
---
# غزل شمارهٔ ۲۵۶

<div class="b" id="bn1"><div class="m1"><p>نصیحتی کُنَمَت بشنو و بهانه مَگیر</p></div>
<div class="m2"><p>هر آنچه ناصِحِ مُشْفِق بگویَدَت بپذیر</p></div></div>
<div class="b" id="bn2"><div class="m1"><p>ز وصلِ رویِ جوانان تَمَتُّعی بردار</p></div>
<div class="m2"><p>که در کمینگهِ عمر است مَکرِ عالَمِ پیر</p></div></div>
<div class="b" id="bn3"><div class="m1"><p>نَعیمِ هر دو جهان پیشِ عاشقان بجوی</p></div>
<div class="m2"><p>که این متاعِ قلیل است و آن عَطایِ کثیر</p></div></div>
<div class="b" id="bn4"><div class="m1"><p>معاشری خوش و رودی بساز می‌خواهم</p></div>
<div class="m2"><p>که دردِ خویش بگویم به نالهٔ بَم و زیر</p></div></div>
<div class="b" id="bn5"><div class="m1"><p>بر آن سَرَم که نَنوشَم مِی و گُنَه نکنم</p></div>
<div class="m2"><p>اگر موافقِ تدبیرِ من شَوَد تقدیر</p></div></div>
<div class="b" id="bn6"><div class="m1"><p>چو قسمتِ ازلی بی حضورِ ما کردند</p></div>
<div class="m2"><p>گر اندکی نه به وِفقِ رضاست خرده مگیر</p></div></div>
<div class="b" id="bn7"><div class="m1"><p>چو لاله در قَدَحم ریز ساقیا مِی و مُشک</p></div>
<div class="m2"><p>که نقشِ خالِ نگارم نمی‌رود ز ضمیر</p></div></div>
<div class="b" id="bn8"><div class="m1"><p>بیار ساغرِ دُرِّ خوشاب ای ساقی</p></div>
<div class="m2"><p>حسود گو کَرَمِ آصفی ببین و بمیر</p></div></div>
<div class="b" id="bn9"><div class="m1"><p>به عزمِ توبه نهادم قدح ز کف صد بار</p></div>
<div class="m2"><p>ولی کرشمهٔ ساقی نمی‌کُنَد تقصیر</p></div></div>
<div class="b" id="bn10"><div class="m1"><p>مِی دوساله و محبوبِ چارده ساله</p></div>
<div class="m2"><p>همین بس است مرا صُحبتِ صَغیر و کَبیر</p></div></div>
<div class="b" id="bn11"><div class="m1"><p>دل رمیدهٔ ما را که پیش می‌گیرد؟</p></div>
<div class="m2"><p>خبر دهید به مجنونِ خسته از زنجیر</p></div></div>
<div class="b" id="bn12"><div class="m1"><p>حدیثِ توبه در این بزمگه مگو حافظ</p></div>
<div class="m2"><p>که ساقیان کمان ابرویَت زَنَند به تیر</p></div></div>