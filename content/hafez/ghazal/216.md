---
title: >-
    غزل شمارهٔ ۲۹۳
---
# غزل شمارهٔ ۲۹۳

<div class="b" id="bn1"><div class="m1"><p>بامدادان که ز خلوتگَهِ کاخِ اِبداع</p></div>
<div class="m2"><p>شمعِ خاور فِکَنَد بر همه اطراف شُعاع</p></div></div>
<div class="b" id="bn2"><div class="m1"><p>بَرکَشَد آینه از جِیبِ افق چرخ و در آن</p></div>
<div class="m2"><p>بنماید رخِ گیتی به هزاران انواع</p></div></div>
<div class="b" id="bn3"><div class="m1"><p>در زوایایِ طَرَبخانهٔ جمشیدِ فلک</p></div>
<div class="m2"><p>اَرغَنون ساز کُنَد زهره به آهنگِ سَماع</p></div></div>
<div class="b" id="bn4"><div class="m1"><p>چنگ در غُلغُله آید که کجا شد منکر؟</p></div>
<div class="m2"><p>جام در قَهقَهه آید که کجا شد مَنّاع؟</p></div></div>
<div class="b" id="bn5"><div class="m1"><p>وضعِ دوران بنگر ساغرِ عِشرت بَر گیر</p></div>
<div class="m2"><p>که به هر حالتی این است بِهینِ اوضاع</p></div></div>
<div class="b" id="bn6"><div class="m1"><p>طُرِّهٔ شاهدِ دنیی همه بند است و فریب</p></div>
<div class="m2"><p>عارفان بر سرِ این رشته نجویند نِزاع</p></div></div>
<div class="b" id="bn7"><div class="m1"><p>عمرِ خسرو طلب ار نفعِ جهان می‌خواهی</p></div>
<div class="m2"><p>که وجودیست عطابخشِ کریمِ نَفّاع</p></div></div>
<div class="b" id="bn8"><div class="m1"><p>مَظهَرِ لطفِ ازل، روشنی چشمِ اَمَل</p></div>
<div class="m2"><p>جامعِ علم و عمل جانِ جهان، شاه شجاع</p></div></div>