---
title: >-
    غزل شمارهٔ ۳۴۰
---
# غزل شمارهٔ ۳۴۰

<div class="b" id="bn1"><div class="m1"><p>من که از آتشِ دل چون خُمِ مِی در جوشم</p></div>
<div class="m2"><p>مُهر بر لب زده، خون می‌خورم و خاموشم</p></div></div>
<div class="b" id="bn2"><div class="m1"><p>قصدِ جان است طمع در لبِ جانان کردن</p></div>
<div class="m2"><p>تو مرا بین که در این کار به جان می‌کوشم</p></div></div>
<div class="b" id="bn3"><div class="m1"><p>من کِی آزاد شَوَم از غمِ دل؟ چون هر دَم</p></div>
<div class="m2"><p>هندویِ زلفِ بُتی حلقه کُنَد در گوشم</p></div></div>
<div class="b" id="bn4"><div class="m1"><p>حاشَ لِلَّه که نیَم معتقدِ طاعتِ خویش</p></div>
<div class="m2"><p>این قَدَر هست که گَه گَه قدحی می‌نوشم</p></div></div>
<div class="b" id="bn5"><div class="m1"><p>هست امیدم که علیرغمِ عدو روزِ جزا</p></div>
<div class="m2"><p>فیضِ عَفوَش نَنَهد بارِ گُنَه بر دوشم</p></div></div>
<div class="b" id="bn6"><div class="m1"><p>پدرم روضهٔ رضوان به دو گندم بفروخت</p></div>
<div class="m2"><p>من چرا مُلکِ جهان را به جوی نفروشم؟</p></div></div>
<div class="b" id="bn7"><div class="m1"><p>خرقه‌پوشیِ من از غایتِ دین‌داری نیست</p></div>
<div class="m2"><p>پرده‌ای بر سرِ صد عیبِ نهان می‌پوشم</p></div></div>
<div class="b" id="bn8"><div class="m1"><p>من که خواهم که ننوشم به جز از راوَقِ خُم</p></div>
<div class="m2"><p>چه کنم؟ گر سخنِ پیرِ مُغان نَنْیوشَم</p></div></div>
<div class="b" id="bn9"><div class="m1"><p>گر از این دست زَنَد مُطربِ مجلس رَهِ عشق</p></div>
<div class="m2"><p>شعرِ حافظ بِبَرَد وقتِ سماع از هوشم</p></div></div>