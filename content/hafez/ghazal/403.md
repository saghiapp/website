---
title: >-
    غزل شمارهٔ ۴۶۱
---
# غزل شمارهٔ ۴۶۱

<div class="b" id="bn1"><div class="m1"><p>کتبت قصة شوقی و مدمعی باکی</p></div>
<div class="m2"><p>بیا که بی تو به جان آمدم ز غمناکی</p></div></div>
<div class="b" id="bn2"><div class="m1"><p>بسا که گفته‌ام از شوق با دو دیده خود</p></div>
<div class="m2"><p>ایا منازل سلمی فاین سلماک</p></div></div>
<div class="b" id="bn3"><div class="m1"><p>عجیب واقعه‌ای و غریب حادثه‌ای</p></div>
<div class="m2"><p>انا اصطبرت قتیلا و قاتلی شاکی</p></div></div>
<div class="b" id="bn4"><div class="m1"><p>که را رسد که کند عیب دامن پاکت</p></div>
<div class="m2"><p>که همچو قطره که بر برگ گل چکد پاکی</p></div></div>
<div class="b" id="bn5"><div class="m1"><p>ز خاک پای تو داد آب روی لاله و گل</p></div>
<div class="m2"><p>چو کلک صنع رقم زد به آبی و خاکی</p></div></div>
<div class="b" id="bn6"><div class="m1"><p>صبا عبیرفشان گشت ساقیا برخیز</p></div>
<div class="m2"><p>و هات شمسة کرم مطیب زاکی</p></div></div>
<div class="b" id="bn7"><div class="m1"><p>دع التکاسل تغنم فقد جری مثل</p></div>
<div class="m2"><p>که زاد راهروان چستی است و چالاکی</p></div></div>
<div class="b" id="bn8"><div class="m1"><p>اثر نماند ز من بی شمایلت آری</p></div>
<div class="m2"><p>اری مآثر محیای من محیاک</p></div></div>
<div class="b" id="bn9"><div class="m1"><p>ز وصف حسن تو حافظ چگونه نطق زند</p></div>
<div class="m2"><p>که همچو صنع خدایی ورای ادراکی</p></div></div>