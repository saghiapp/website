---
title: >-
    غزل شمارهٔ ۲۱۰
---
# غزل شمارهٔ ۲۱۰

<div class="b" id="bn1"><div class="m1"><p>دوش در حلقهٔ ما قصّهٔ گیسویِ تو بود</p></div>
<div class="m2"><p>تا دلِ شب سخن از سلسلهٔ مویِ تو بود</p></div></div>
<div class="b" id="bn2"><div class="m1"><p>دل که از ناوَکِ مژگانِ تو در خون می‌گشت</p></div>
<div class="m2"><p>باز مشتاقِ کمانخانهٔ ابرویِ تو بود</p></div></div>
<div class="b" id="bn3"><div class="m1"><p>هم عَفَاالله صبا کز تو پیامی می‌داد</p></div>
<div class="m2"><p>ور نه در کس نرسیدیم که از کویِ تو بود</p></div></div>
<div class="b" id="bn4"><div class="m1"><p>عالَم از شور و شرِ عشق خبر هیچ نداشت</p></div>
<div class="m2"><p>فتنه انگیزِ جهان غمزهٔ جادویِ تو بود</p></div></div>
<div class="b" id="bn5"><div class="m1"><p>منِ سرگشته هم از اهلِ سلامت بودم</p></div>
<div class="m2"><p>دامِ راهم شِکَنِ طُرِّهٔ هندویِ تو بود</p></div></div>
<div class="b" id="bn6"><div class="m1"><p>بِگُشا بندِ قَبا تا بِگُشایَد دلِ من</p></div>
<div class="m2"><p>که گُشادی که مرا بود ز پهلویِ تو بود</p></div></div>
<div class="b" id="bn7"><div class="m1"><p>به وفایِ تو که بر تربتِ حافظ بِگُذَر</p></div>
<div class="m2"><p>کز جهان می‌شد و در آرزویِ رویِ تو بود</p></div></div>