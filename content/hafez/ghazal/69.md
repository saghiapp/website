---
title: >-
    غزل شمارهٔ ۱۶۰
---
# غزل شمارهٔ ۱۶۰

<div class="b" id="bn1"><div class="m1"><p>خوش است خلوت اگر یار یارِ من باشد</p></div>
<div class="m2"><p>نه من بسوزم و او شمعِ انجمن باشد</p></div></div>
<div class="b" id="bn2"><div class="m1"><p>من آن نگینِ سلیمان به هیچ نَسْتانَم</p></div>
<div class="m2"><p>که گاه گاه بر او دستِ اهرمن باشد</p></div></div>
<div class="b" id="bn3"><div class="m1"><p>روا مدار خدایا که در حریمِ وصال</p></div>
<div class="m2"><p>رقیب محرم و حِرمان نصیبِ من باشد</p></div></div>
<div class="b" id="bn4"><div class="m1"><p>هُمای گو مَفِکَن سایهٔ شرف هرگز</p></div>
<div class="m2"><p>در آن دیار که طوطی کم از زَغَن باشد</p></div></div>
<div class="b" id="bn5"><div class="m1"><p>بیانِ شوق چه حاجت؟ که سوز آتش دل</p></div>
<div class="m2"><p>توان شناخت ز سوزی که در سخن باشد</p></div></div>
<div class="b" id="bn6"><div class="m1"><p>هوایِ کویِ تو از سر نمی‌رود آری</p></div>
<div class="m2"><p>غریب را دلِ سرگشته با وطن باشد</p></div></div>
<div class="b" id="bn7"><div class="m1"><p>به سانِ سوسن اگر دَه زبان شود حافظ</p></div>
<div class="m2"><p>چو غنچه پیشِ تواش مُهر بر دهن باشد</p></div></div>