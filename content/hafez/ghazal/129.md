---
title: >-
    غزل شمارهٔ ۲۱۴
---
# غزل شمارهٔ ۲۱۴

<div class="b" id="bn1"><div class="m1"><p>دیدم به خوابِ خوش که به دستم پیاله بود</p></div>
<div class="m2"><p>تعبیر رفت و کار به دولت حواله بود</p></div></div>
<div class="b" id="bn2"><div class="m1"><p>چل سال رنج و غصه کشیدیم و عاقبت</p></div>
<div class="m2"><p>تدبیرِ ما به دستِ شرابِ دوساله بود</p></div></div>
<div class="b" id="bn3"><div class="m1"><p>آن نافهٔ مراد که می‌خواستم ز بخت</p></div>
<div class="m2"><p>در چینِ زلفِ آن بتِ مشکین کُلاله بود</p></div></div>
<div class="b" id="bn4"><div class="m1"><p>از دست برده بود خمارِ غمم سحر</p></div>
<div class="m2"><p>دولت مساعد آمد و مِی در پیاله بود</p></div></div>
<div class="b" id="bn5"><div class="m1"><p>بر آستان میکده خون می‌خورم مدام</p></div>
<div class="m2"><p>روزی ما ز خوانِ قَدَر این نَواله بود</p></div></div>
<div class="b" id="bn6"><div class="m1"><p>هر کو نکاشت مِهر و ز خوبی گُلی نچید</p></div>
<div class="m2"><p>در رهگذار باد نگهبانِ لاله بود</p></div></div>
<div class="b" id="bn7"><div class="m1"><p>بر طَرْفِ گلشنم گذر افتاد وقتِ صبح</p></div>
<div class="m2"><p>آن دَم که کارِ مرغِ سحر آه و ناله بود</p></div></div>
<div class="b" id="bn8"><div class="m1"><p>دیدیم شعرِ دلکش حافظ به مدحِ شاه</p></div>
<div class="m2"><p>یک بیت از این قصیده بِه از صد رساله بود</p></div></div>
<div class="b" id="bn9"><div class="m1"><p>آن شاهِ تندحمله که خورشیدِ شیرگیر</p></div>
<div class="m2"><p>پیشش به روزِ معرکه کمتر غزاله بود</p></div></div>