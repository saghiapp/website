---
title: >-
    غزل شمارهٔ ۱۴۶
---
# غزل شمارهٔ ۱۴۶

<div class="b" id="bn1"><div class="m1"><p>صبا وقتِ سحر بویی ز زلفِ یار می‌آورد</p></div>
<div class="m2"><p>دل شوریدهٔ ما را به بو، در کار می‌آورد</p></div></div>
<div class="b" id="bn2"><div class="m1"><p>من آن شکلِ صنوبر را ز باغِ دیده بَرکَندَم</p></div>
<div class="m2"><p>که هر گُل کز غمش بِشْکُفت مِحنت بار می‌آورد</p></div></div>
<div class="b" id="bn3"><div class="m1"><p>فروغِ ماه می‌دیدم ز بامِ قصر او روشن</p></div>
<div class="m2"><p>که رو از شرمِ آن خورشید در دیوار می‌آورد</p></div></div>
<div class="b" id="bn4"><div class="m1"><p>ز بیمِ غارتِ عشقش دلِ پُرخون رها کردم</p></div>
<div class="m2"><p>ولی می‌ریخت خون و رَه بِدان هنجار می‌آورد</p></div></div>
<div class="b" id="bn5"><div class="m1"><p>به قولِ مطرب و ساقی، برون رفتم گَه و بی‌گَه</p></div>
<div class="m2"><p>کز آن راهِ گران قاصد خبر دشوار می‌آورد</p></div></div>
<div class="b" id="bn6"><div class="m1"><p>سراسر بخششِ جانان طریقِ لطف و احسان بود</p></div>
<div class="m2"><p>اگر تسبیح می‌فرمود، اگر زُنّار می‌آورد</p></div></div>
<div class="b" id="bn7"><div class="m1"><p>عَفَاالله چینِ ابرویَش اگر چه ناتوانم کرد</p></div>
<div class="m2"><p>به عشوه هم پیامی بر سرِ بیمار می‌آورد</p></div></div>
<div class="b" id="bn8"><div class="m1"><p>عجب می‌داشتم دیشب ز حافظ جام و پیمانه</p></div>
<div class="m2"><p>ولی مَنعَش نمی‌کردم که صوفی وار می‌آورد</p></div></div>