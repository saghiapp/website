---
title: >-
    غزل شمارهٔ ۳۷۹
---
# غزل شمارهٔ ۳۷۹

<div class="b" id="bn1"><div class="m1"><p>سرم خوش است و به بانگ بلند می‌گویم</p></div>
<div class="m2"><p>که من نسیم حیات از پیاله می‌جویم</p></div></div>
<div class="b" id="bn2"><div class="m1"><p>عبوس زهد به وجه خمار ننشیند</p></div>
<div class="m2"><p>مرید خرقه دردی کشان خوش خویم</p></div></div>
<div class="b" id="bn3"><div class="m1"><p>شدم فسانه به سرگشتگی و ابروی دوست</p></div>
<div class="m2"><p>کشید در خم چوگان خویش چون گویم</p></div></div>
<div class="b" id="bn4"><div class="m1"><p>گرم نه پیر مغان در به روی بگشاید</p></div>
<div class="m2"><p>کدام در بزنم چاره از کجا جویم</p></div></div>
<div class="b" id="bn5"><div class="m1"><p>مکن در این چمنم سرزنش به خودرویی</p></div>
<div class="m2"><p>چنان که پرورشم می‌دهند می‌رویم</p></div></div>
<div class="b" id="bn6"><div class="m1"><p>تو خانقاه و خرابات در میانه مبین</p></div>
<div class="m2"><p>خدا گواه که هر جا که هست با اویم</p></div></div>
<div class="b" id="bn7"><div class="m1"><p>غبار راه طلب کیمیای بهروزیست</p></div>
<div class="m2"><p>غلام دولت آن خاک عنبرین بویم</p></div></div>
<div class="b" id="bn8"><div class="m1"><p>ز شوق نرگس مست بلندبالایی</p></div>
<div class="m2"><p>چو لاله با قدح افتاده بر لب جویم</p></div></div>
<div class="b" id="bn9"><div class="m1"><p>بیار می که به فتوی حافظ از دل پاک</p></div>
<div class="m2"><p>غبار زرق به فیض قدح فروشویم</p></div></div>