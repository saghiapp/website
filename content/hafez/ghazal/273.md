---
title: >-
    غزل شمارهٔ ۳۴۴
---
# غزل شمارهٔ ۳۴۴

<div class="b" id="bn1"><div class="m1"><p>عمریست تا من در طلب، هر روز گامی می‌زنم</p></div>
<div class="m2"><p>دستِ شفاعت هر زمان در نیک نامی می‌زنم</p></div></div>
<div class="b" id="bn2"><div class="m1"><p>بی ماهِ مِهرافروزِ خود، تا بُگذَرانَم روزِ خود</p></div>
<div class="m2"><p>دامی به راهی می‌نهم، مرغی به دامی می‌زنم</p></div></div>
<div class="b" id="bn3"><div class="m1"><p>اورنگ کو؟ گُلچهر کو؟ نقشِ وفا و مِهر کو؟</p></div>
<div class="m2"><p>حالی من اندر عاشقی، داوِ تمامی می‌زنم</p></div></div>
<div class="b" id="bn4"><div class="m1"><p>تا بو که یابم آگهی از سایهٔ سَروِ سَهی</p></div>
<div class="m2"><p>گلبانگِ عشق از هر طرف، بر خوش خرامی می‌زنم</p></div></div>
<div class="b" id="bn5"><div class="m1"><p>هر چند کان آرامِ دل، دانم نبخشد کامِ دل</p></div>
<div class="m2"><p>نقشِ خیالی می‌کشم، فالِ دوامی می‌زنم</p></div></div>
<div class="b" id="bn6"><div class="m1"><p>دانم سر آرد غُصِّه را، رنگین برآرد قِصِّه را</p></div>
<div class="m2"><p>این آهِ خون افشان که من، هر صبح و شامی می‌زنم</p></div></div>
<div class="b" id="bn7"><div class="m1"><p>با آن که از وی غایبم، وز مِی چو حافظ تایبم</p></div>
<div class="m2"><p>در مجلسِ روحانیان، گَه گاه جامی می‌زنم</p></div></div>