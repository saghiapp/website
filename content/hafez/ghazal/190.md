---
title: >-
    غزل شمارهٔ ۲۷
---
# غزل شمارهٔ ۲۷

<div class="b" id="bn1"><div class="m1"><p>در دیر مغان آمد، یارم قدحی در دست</p></div>
<div class="m2"><p>مست از می و میخواران از نرگس مستش مست</p></div></div>
<div class="b" id="bn2"><div class="m1"><p>در نعلِ سمندِ او شکلِ مهِ نو پیدا</p></div>
<div class="m2"><p>وز قدِ بلندِ او بالای صنوبر پست</p></div></div>
<div class="b" id="bn3"><div class="m1"><p>آخر به چه گویم هست از خود خبرم، چون نیست</p></div>
<div class="m2"><p>وز بهر چه گویم نیست با وی نظرم، چون هست</p></div></div>
<div class="b" id="bn4"><div class="m1"><p>شمع دل دمسازم، بنشست چو او برخاست</p></div>
<div class="m2"><p>و افغان ز نظربازان، برخاست چو او بنشست</p></div></div>
<div class="b" id="bn5"><div class="m1"><p>گر غالیه خوش بو شد، در گیسوی او پیچید</p></div>
<div class="m2"><p>ور وَسمه کمانکش گشت، در ابروی او پیوست</p></div></div>
<div class="b" id="bn6"><div class="m1"><p>بازآی که بازآید عمرِ شدهٔ حافظ</p></div>
<div class="m2"><p>هر چند که ناید باز، تیری که بشد از شست</p></div></div>