---
title: >-
    غزل شمارهٔ ۳۵۲
---
# غزل شمارهٔ ۳۵۲

<div class="b" id="bn1"><div class="m1"><p>روزگاری شد که در میخانه خدمت می‌کنم</p></div>
<div class="m2"><p>در لباس فقر کار اهل دولت می‌کنم</p></div></div>
<div class="b" id="bn2"><div class="m1"><p>تا کی اندر دام وصل آرم تذروی خوش‌خرام</p></div>
<div class="m2"><p>در کمینم و انتظار وقت فرصت می‌کنم</p></div></div>
<div class="b" id="bn3"><div class="m1"><p>واعظ ما بوی حق نشنید بشنو کاین سخن</p></div>
<div class="m2"><p>در حضورش نیز می‌گویم نه غیبت می‌کنم</p></div></div>
<div class="b" id="bn4"><div class="m1"><p>با صبا افتان و خیزان می‌روم تا کوی دوست</p></div>
<div class="m2"><p>و از رفیقان ره استمداد همت می‌کنم</p></div></div>
<div class="b" id="bn5"><div class="m1"><p>خاک کویت زحمت ما برنتابد بیش از این</p></div>
<div class="m2"><p>لطف‌ها کردی بتا تخفیف زحمت می‌کنم</p></div></div>
<div class="b" id="bn6"><div class="m1"><p>زلف دلبر دام راه و غمزه‌اش تیر بلاست</p></div>
<div class="m2"><p>یاد دار ای دل که چندینت نصیحت می‌کنم</p></div></div>
<div class="b" id="bn7"><div class="m1"><p>دیدهٔ بدبین بپوشان ای کریم عیب‌پوش</p></div>
<div class="m2"><p>زین دلیری‌ها که من در کنج خلوت می‌کنم</p></div></div>
<div class="b" id="bn8"><div class="m1"><p>حافظم در مجلسی دردی‌کشم در محفلی</p></div>
<div class="m2"><p>بنگر این شوخی که چون با خلق صنعت می‌کنم</p></div></div>