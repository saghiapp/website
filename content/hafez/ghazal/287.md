---
title: >-
    غزل شمارهٔ ۳۵۷
---
# غزل شمارهٔ ۳۵۷

<div class="b" id="bn1"><div class="m1"><p>در خرابات مغان نور خدا می‌بینم</p></div>
<div class="m2"><p>این عجب بین که چه نوری ز کجا می‌بینم</p></div></div>
<div class="b" id="bn2"><div class="m1"><p>جلوه بر من مفروش ای ملک الحاج که تو</p></div>
<div class="m2"><p>خانه می‌بینی و من خانه خدا می‌بینم</p></div></div>
<div class="b" id="bn3"><div class="m1"><p>خواهم از زلف بتان نافه گشایی کردن</p></div>
<div class="m2"><p>فکر دور است همانا که خطا می‌بینم</p></div></div>
<div class="b" id="bn4"><div class="m1"><p>سوز دل اشک روان آه سحر ناله شب</p></div>
<div class="m2"><p>این همه از نظر لطف شما می‌بینم</p></div></div>
<div class="b" id="bn5"><div class="m1"><p>هر دم از روی تو نقشی زندم راه خیال</p></div>
<div class="m2"><p>با که گویم که در این پرده چه‌ها می‌بینم</p></div></div>
<div class="b" id="bn6"><div class="m1"><p>کس ندیده‌ست ز مشک ختن و نافه چین</p></div>
<div class="m2"><p>آن چه من هر سحر از باد صبا می‌بینم</p></div></div>
<div class="b" id="bn7"><div class="m1"><p>دوستان عیب نظربازی حافظ مکنید</p></div>
<div class="m2"><p>که من او را ز محبان شما می‌بینم</p></div></div>