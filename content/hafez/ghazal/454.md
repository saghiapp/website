---
title: >-
    غزل شمارهٔ ۶۱
---
# غزل شمارهٔ ۶۱

<div class="b" id="bn1"><div class="m1"><p>صبا اگر گذری اُفتَدَت به کشور دوست</p></div>
<div class="m2"><p>بیار نَفحِه‌ای از گیسوی مُعَنبَر دوست</p></div></div>
<div class="b" id="bn2"><div class="m1"><p>به جانِ او که به شکرانه جان برافشانم</p></div>
<div class="m2"><p>اگر به سویِ من آری پیامی از برِ دوست</p></div></div>
<div class="b" id="bn3"><div class="m1"><p>و گر چنان که در آن حضرتت نباشد بار</p></div>
<div class="m2"><p>برایِ دیده بیاور غباری از درِ دوست</p></div></div>
<div class="b" id="bn4"><div class="m1"><p>منِ گدا و تمنایِ وصلِ او هیهات</p></div>
<div class="m2"><p>مگر به خواب ببینم خیالِ منظرِ دوست</p></div></div>
<div class="b" id="bn5"><div class="m1"><p>دل صِنوبَریَم همچو بید لرزان است</p></div>
<div class="m2"><p>ز حسرتِ قد و بالای چون صنوبرِ دوست</p></div></div>
<div class="b" id="bn6"><div class="m1"><p>اگر چه دوست به چیزی نمی‌خرد ما را</p></div>
<div class="m2"><p>به عالمی نفروشیم مویی از سرِ دوست</p></div></div>
<div class="b" id="bn7"><div class="m1"><p>چه باشد ار شود از بندِ غم دلش آزاد</p></div>
<div class="m2"><p>چو هست حافظِ مسکین غلام و چاکر دوست</p></div></div>