---
title: >-
    غزل شمارهٔ ۴۸۲
---
# غزل شمارهٔ ۴۸۲

<div class="b" id="bn1"><div class="m1"><p>ای دل به کوی عشق گذاری نمی‌کنی</p></div>
<div class="m2"><p>اسباب جمع داری و کاری نمی‌کنی</p></div></div>
<div class="b" id="bn2"><div class="m1"><p>چوگان حکم در کف و گویی نمی‌زنی</p></div>
<div class="m2"><p>باز ظفر به دست و شکاری نمی‌کنی</p></div></div>
<div class="b" id="bn3"><div class="m1"><p>این خون که موج می‌زند اندر جگر تو را</p></div>
<div class="m2"><p>در کار رنگ و بوی نگاری نمی‌کنی</p></div></div>
<div class="b" id="bn4"><div class="m1"><p>مشکین از آن نشد دم خلقت که چون صبا</p></div>
<div class="m2"><p>بر خاک کوی دوست گذاری نمی‌کنی</p></div></div>
<div class="b" id="bn5"><div class="m1"><p>ترسم کز این چمن نبری آستین گل</p></div>
<div class="m2"><p>کز گلشنش تحمل خاری نمی‌کنی</p></div></div>
<div class="b" id="bn6"><div class="m1"><p>در آستین جان تو صد نافه مدرج است</p></div>
<div class="m2"><p>وان را فدای طره یاری نمی‌کنی</p></div></div>
<div class="b" id="bn7"><div class="m1"><p>ساغر لطیف و دلکش و می افکنی به خاک</p></div>
<div class="m2"><p>و اندیشه از بلای خماری نمی‌کنی</p></div></div>
<div class="b" id="bn8"><div class="m1"><p>حافظ برو که بندگی پادشاه وقت</p></div>
<div class="m2"><p>گر جمله می‌کنند تو باری نمی‌کنی</p></div></div>