---
title: >-
    غزل شمارهٔ ۲۰۸
---
# غزل شمارهٔ ۲۰۸

<div class="b" id="bn1"><div class="m1"><p>خستگان را چو طلب باشد و قُوَّت نَبُوَد</p></div>
<div class="m2"><p>گر تو بیداد کنی شرطِ مُروَّت نَبُوَد</p></div></div>
<div class="b" id="bn2"><div class="m1"><p>ما جفا از تو ندیدیم و تو خود نَپْسَندی</p></div>
<div class="m2"><p>آنچه در مذهبِ اربابِ طریقت نبود</p></div></div>
<div class="b" id="bn3"><div class="m1"><p>خیره آن دیده که آبش نَبَرَد گریهٔ عشق</p></div>
<div class="m2"><p>تیره آن دل که در او شمعِ محبت نبود</p></div></div>
<div class="b" id="bn4"><div class="m1"><p>دولت از مرغِ همایون طلب و سایهٔ او</p></div>
<div class="m2"><p>زان که با زاغ و زَغَن شَهپَرِ دولت نبود</p></div></div>
<div class="b" id="bn5"><div class="m1"><p>گر مدد خواستم از پیرِ مُغان عیب مکن</p></div>
<div class="m2"><p>شیخ ما گفت که در صومعه همّت نبود</p></div></div>
<div class="b" id="bn6"><div class="m1"><p>چون طهارت نَبُوَد کعبه و بتخانه یکیست</p></div>
<div class="m2"><p>نَبُوَد خیر در آن خانه که عصمت نبود</p></div></div>
<div class="b" id="bn7"><div class="m1"><p>حافظا علم و ادب ورز که در مجلسِ شاه</p></div>
<div class="m2"><p>هر که را نیست ادب لایقِ صحبت نبود</p></div></div>