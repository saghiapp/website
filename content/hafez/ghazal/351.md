---
title: >-
    غزل شمارهٔ ۴۱۴
---
# غزل شمارهٔ ۴۱۴

<div class="b" id="bn1"><div class="m1"><p>گلبن عیش می‌دمد ساقی گلعذار کو</p></div>
<div class="m2"><p>باد بهار می‌وزد باده خوشگوار کو</p></div></div>
<div class="b" id="bn2"><div class="m1"><p>هر گل نو ز گلرخی یاد همی‌کند ولی</p></div>
<div class="m2"><p>گوش سخن شنو کجا دیده اعتبار کو</p></div></div>
<div class="b" id="bn3"><div class="m1"><p>مجلس بزم عیش را غالیه مراد نیست</p></div>
<div class="m2"><p>ای دم صبح خوش نفس نافه زلف یار کو</p></div></div>
<div class="b" id="bn4"><div class="m1"><p>حسن فروشی گلم نیست تحمل ای صبا</p></div>
<div class="m2"><p>دست زدم به خون دل بهر خدا نگار کو</p></div></div>
<div class="b" id="bn5"><div class="m1"><p>شمع سحرگهی اگر لاف ز عارض تو زد</p></div>
<div class="m2"><p>خصم زبان دراز شد خنجر آبدار کو</p></div></div>
<div class="b" id="bn6"><div class="m1"><p>گفت مگر ز لعل من بوسه نداری آرزو</p></div>
<div class="m2"><p>مردم از این هوس ولی قدرت و اختیار کو</p></div></div>
<div class="b" id="bn7"><div class="m1"><p>حافظ اگر چه در سخن خازن گنج حکمت است</p></div>
<div class="m2"><p>از غم روزگار دون طبع سخن گزار کو</p></div></div>