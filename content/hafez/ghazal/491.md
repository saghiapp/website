---
title: >-
    غزل شمارهٔ ۹۵
---
# غزل شمارهٔ ۹۵

<div class="b" id="bn1"><div class="m1"><p>مدامم مست می‌دارد نسیمِ جَعدِ گیسویت</p></div>
<div class="m2"><p>خرابم می‌کند هر دَم، فریبِ چشمِ جادویت</p></div></div>
<div class="b" id="bn2"><div class="m1"><p>پس از چندین شکیبایی شبی یا رب توان دیدن</p></div>
<div class="m2"><p>که شمعِ دیده افروزیم در محرابِ ابرویت</p></div></div>
<div class="b" id="bn3"><div class="m1"><p>سوادِ لوح بینش را عزیز از بهر آن دارم</p></div>
<div class="m2"><p>که جان را نسخه‌ای باشد ز لوحِ خالِ هندویت</p></div></div>
<div class="b" id="bn4"><div class="m1"><p>تو گر خواهی که جاویدان جهان یکسر بیارایی</p></div>
<div class="m2"><p>صبا را گو که بردارد زمانی بُرقِع از رویت</p></div></div>
<div class="b" id="bn5"><div class="m1"><p>و گر رسم فنا، خواهی که از عالم براندازی</p></div>
<div class="m2"><p>برافشان تا فروریزد هزاران جان ز هر مویت</p></div></div>
<div class="b" id="bn6"><div class="m1"><p>من و بادِ صبا مِسکین دو سرگردانِ بی‌حاصل</p></div>
<div class="m2"><p>من از افسونِ چشمت مست و او از بویِ گیسویت</p></div></div>
<div class="b" id="bn7"><div class="m1"><p>زهی همت که حافظ راست از دنیی و از عقبی</p></div>
<div class="m2"><p>نیاید هیچ در چشمش به جز خاکِ سرِ کویت</p></div></div>