---
title: >-
    غزل شمارهٔ ۲۴۵
---
# غزل شمارهٔ ۲۴۵

<div class="b" id="bn1"><div class="m1"><p>الا ای طوطیِ گویایِ اسرار</p></div>
<div class="m2"><p>مبادا خالیَت شِکَّر ز مِنقار</p></div></div>
<div class="b" id="bn2"><div class="m1"><p>سَرَت سبز و دلت خوش باد جاوید</p></div>
<div class="m2"><p>که خوش نقشی نمودی از خطِ یار</p></div></div>
<div class="b" id="bn3"><div class="m1"><p>سخن سربسته گفتی با حریفان</p></div>
<div class="m2"><p>خدا را زین معما پرده بردار</p></div></div>
<div class="b" id="bn4"><div class="m1"><p>به رویِ ما زن از ساغر گلابی</p></div>
<div class="m2"><p>که خواب آلوده‌ایم ای بختِ بیدار</p></div></div>
<div class="b" id="bn5"><div class="m1"><p>چه رَه بود این که زد در پرده مطرب</p></div>
<div class="m2"><p>که می‌رقصند با هم مست و هشیار</p></div></div>
<div class="b" id="bn6"><div class="m1"><p>از آن افیون که ساقی در مِی افکند</p></div>
<div class="m2"><p>حریفان را نه سَر مانَد نه دَستار</p></div></div>
<div class="b" id="bn7"><div class="m1"><p>سِکَندَر را نمی‌بخشند آبی</p></div>
<div class="m2"><p>به زور و زر مُیَسَّر نیست این کار</p></div></div>
<div class="b" id="bn8"><div class="m1"><p>بیا و حالِ اهلِ درد بشنو</p></div>
<div class="m2"><p>به لفظِ اندک و معنی بسیار</p></div></div>
<div class="b" id="bn9"><div class="m1"><p>بُتِ چینی عدویِ دین و دل‌هاست</p></div>
<div class="m2"><p>خداوندا دل و دینم نگه دار</p></div></div>
<div class="b" id="bn10"><div class="m1"><p>به مستوران مگو اسرارِ مستی</p></div>
<div class="m2"><p>حدیثِ جان مگو با نقشِ دیوار</p></div></div>
<div class="b" id="bn11"><div class="m1"><p>به یُمنِ دولتِ منصور شاهی</p></div>
<div class="m2"><p>عَلَم شد حافظ اندر نظمِ اشعار</p></div></div>
<div class="b" id="bn12"><div class="m1"><p>خداوندی به جایِ بندگان کرد</p></div>
<div class="m2"><p>خداوندا ز آفاتش نگه دار</p></div></div>