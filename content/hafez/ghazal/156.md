---
title: >-
    غزل شمارهٔ ۲۳۹
---
# غزل شمارهٔ ۲۳۹

<div class="b" id="bn1"><div class="m1"><p>رسید مژده که آمد بهار و سبزه دمید</p></div>
<div class="m2"><p>وظیفه گر برسد، مصرفش گُل است و نَبید</p></div></div>
<div class="b" id="bn2"><div class="m1"><p>صَفیرِ مرغ برآمد، بَطِ شراب کجاست؟</p></div>
<div class="m2"><p>فَغان فتاد به بلبل، نقابِ گُل که کشید؟</p></div></div>
<div class="b" id="bn3"><div class="m1"><p>ز میوه‌های بهشتی چه ذوق دریابد</p></div>
<div class="m2"><p>هر آن که سیبِ زَنَخدانِ شاهدی نَگَزید</p></div></div>
<div class="b" id="bn4"><div class="m1"><p>مَکُن ز غُصه شکایت که در طریقِ طلب</p></div>
<div class="m2"><p>به راحتی نرسید آن که زحمتی نکشید</p></div></div>
<div class="b" id="bn5"><div class="m1"><p>ز رویِ ساقی مَه وَش گلی بچین امروز</p></div>
<div class="m2"><p>که گِردِ عارضِ بُستان خطِ بنفشه دمید</p></div></div>
<div class="b" id="bn6"><div class="m1"><p>چُنان کرشمهٔ ساقی دلم ز دست بِبُرد</p></div>
<div class="m2"><p>که با کسی دِگَرَم نیست برگِ گفت و شَنید</p></div></div>
<div class="b" id="bn7"><div class="m1"><p>من این مُرَقَّعِ رنگین چو گُل بخواهم سوخت</p></div>
<div class="m2"><p>که پیرِ باده فروشش به جُرعه‌ای نخرید</p></div></div>
<div class="b" id="bn8"><div class="m1"><p>بهار می‌گذرد دادگسترا دریاب</p></div>
<div class="m2"><p>که رفت موسم و حافظ هنوز مِی نچشید</p></div></div>