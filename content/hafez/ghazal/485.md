---
title: >-
    غزل شمارهٔ ۹
---
# غزل شمارهٔ ۹

<div class="b" id="bn1"><div class="m1"><p>رونق عهد شباب است دگر بُستان را</p></div>
<div class="m2"><p>می‌رسد مژدهٔ گل بلبل خوش الحان را</p></div></div>
<div class="b" id="bn2"><div class="m1"><p>ای صبا گر به جوانان چمن باز رَسی</p></div>
<div class="m2"><p>خدمت ما برسان سرو و گل و ریحان را</p></div></div>
<div class="b" id="bn3"><div class="m1"><p>گر چنین جلوه کند مغبچهٔ باده فروش</p></div>
<div class="m2"><p>خاک‌روب در میخانه کنم مژگان را</p></div></div>
<div class="b" id="bn4"><div class="m1"><p>ای که بر مه کشی از عَنبر سارا چوگان</p></div>
<div class="m2"><p>مضطرب حال مگردان، من سرگردان را</p></div></div>
<div class="b" id="bn5"><div class="m1"><p>ترسم این قوم که بر دُردکشان می‌خندند</p></div>
<div class="m2"><p>در سر کار خرابات کنند ایمان را</p></div></div>
<div class="b" id="bn6"><div class="m1"><p>یار مردان خدا باش که در کشتی نوح</p></div>
<div class="m2"><p>هست خاکی که به آبی نخرد طوفان را</p></div></div>
<div class="b" id="bn7"><div class="m1"><p>برو از خانهٔ گردون به در و نان مطلب</p></div>
<div class="m2"><p>کان سیه کاسه در آخر بِکُشد مهمان را</p></div></div>
<div class="b" id="bn8"><div class="m1"><p>هر که را خوابگه آخر مشتی خاک است</p></div>
<div class="m2"><p>گو چه حاجت که به افلاک کشی ایوان را</p></div></div>
<div class="b" id="bn9"><div class="m1"><p>ماه کنعانی من! مسند مصر آنِ تو شد</p></div>
<div class="m2"><p>وقت آن است که بدرود کنی زندان را</p></div></div>
<div class="b" id="bn10"><div class="m1"><p>حافظا می خور و رندی کن و خوش باش ولی</p></div>
<div class="m2"><p>دام تزویر مکن چون دگران قرآن را</p></div></div>