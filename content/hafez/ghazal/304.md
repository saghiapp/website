---
title: >-
    غزل شمارهٔ ۳۷۲
---
# غزل شمارهٔ ۳۷۲

<div class="b" id="bn1"><div class="m1"><p>بگذار تا ز شارع میخانه بگذریم</p></div>
<div class="m2"><p>کز بهر جرعه‌ای همه محتاج این دریم</p></div></div>
<div class="b" id="bn2"><div class="m1"><p>روز نخست چون دم رندی زدیم و عشق</p></div>
<div class="m2"><p>شرط آن بود که جز ره آن شیوه نسپریم</p></div></div>
<div class="b" id="bn3"><div class="m1"><p>جایی که تخت و مسند جم می‌رود به باد</p></div>
<div class="m2"><p>گر غم خوریم خوش نبود به که می خوریم</p></div></div>
<div class="b" id="bn4"><div class="m1"><p>تا بو که دست در کمر او توان زدن</p></div>
<div class="m2"><p>در خون دل نشسته چو یاقوت احمریم</p></div></div>
<div class="b" id="bn5"><div class="m1"><p>واعظ مکن نصیحت شوریدگان که ما</p></div>
<div class="m2"><p>با خاک کوی دوست به فردوس ننگریم</p></div></div>
<div class="b" id="bn6"><div class="m1"><p>چون صوفیان به حالت و رقصند مقتدا</p></div>
<div class="m2"><p>ما نیز هم به شعبده دستی برآوریم</p></div></div>
<div class="b" id="bn7"><div class="m1"><p>از جرعه تو خاک زمین در و لعل یافت</p></div>
<div class="m2"><p>بیچاره ما که پیش تو از خاک کمتریم</p></div></div>
<div class="b" id="bn8"><div class="m1"><p>حافظ چو ره به کنگره کاخ وصل نیست</p></div>
<div class="m2"><p>با خاک آستانه این در به سر بریم</p></div></div>