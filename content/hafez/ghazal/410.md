---
title: >-
    غزل شمارهٔ ۴۶۸
---
# غزل شمارهٔ ۴۶۸

<div class="b" id="bn1"><div class="m1"><p>که برد به نزد شاهان ز من گدا پیامی</p></div>
<div class="m2"><p>که به کوی می فروشان دو هزار جم به جامی</p></div></div>
<div class="b" id="bn2"><div class="m1"><p>شده‌ام خراب و بدنام و هنوز امیدوارم</p></div>
<div class="m2"><p>که به همت عزیزان برسم به نیک نامی</p></div></div>
<div class="b" id="bn3"><div class="m1"><p>تو که کیمیافروشی نظری به قلب ما کن</p></div>
<div class="m2"><p>که بضاعتی نداریم و فکنده‌ایم دامی</p></div></div>
<div class="b" id="bn4"><div class="m1"><p>عجب از وفای جانان که عنایتی نفرمود</p></div>
<div class="m2"><p>نه به نامه‌ای پیامی نه به خامه‌ای سلامی</p></div></div>
<div class="b" id="bn5"><div class="m1"><p>اگر این شراب خام است اگر آن حریف پخته</p></div>
<div class="m2"><p>به هزار بار بهتر ز هزار پخته خامی</p></div></div>
<div class="b" id="bn6"><div class="m1"><p>ز رهم میفکن ای شیخ به دانه‌های تسبیح</p></div>
<div class="m2"><p>که چو مرغ زیرک افتد نفتد به هیچ دامی</p></div></div>
<div class="b" id="bn7"><div class="m1"><p>سر خدمت تو دارم بخرم به لطف و مفروش</p></div>
<div class="m2"><p>که چو بنده کمتر افتد به مبارکی غلامی</p></div></div>
<div class="b" id="bn8"><div class="m1"><p>به کجا برم شکایت به که گویم این حکایت</p></div>
<div class="m2"><p>که لبت حیات ما بود و نداشتی دوامی</p></div></div>
<div class="b" id="bn9"><div class="m1"><p>بگشای تیر مژگان و بریز خون حافظ</p></div>
<div class="m2"><p>که چنان کشنده‌ای را نکند کس انتقامی</p></div></div>