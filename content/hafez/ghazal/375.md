---
title: >-
    غزل شمارهٔ ۴۳۶
---
# غزل شمارهٔ ۴۳۶

<div class="b" id="bn1"><div class="m1"><p>آن غالیه خط گر سوی ما نامه نوشتی</p></div>
<div class="m2"><p>گردون ورق هستی ما درننوشتی</p></div></div>
<div class="b" id="bn2"><div class="m1"><p>هر چند که هجران ثمر وصل برآرد</p></div>
<div class="m2"><p>دهقان جهان کاش که این تخم نکشتی</p></div></div>
<div class="b" id="bn3"><div class="m1"><p>آمرزش نقد است کسی را که در این جا</p></div>
<div class="m2"><p>یاریست چو حوری و سرایی چو بهشتی</p></div></div>
<div class="b" id="bn4"><div class="m1"><p>در مصطبه عشق تنعم نتوان کرد</p></div>
<div class="m2"><p>چون بالش زر نیست بسازیم به خشتی</p></div></div>
<div class="b" id="bn5"><div class="m1"><p>مفروش به باغ ارم و نخوت شداد</p></div>
<div class="m2"><p>یک شیشه می و نوش لبی و لب کشتی</p></div></div>
<div class="b" id="bn6"><div class="m1"><p>تا کی غم دنیای دنی ای دل دانا</p></div>
<div class="m2"><p>حیف است ز خوبی که شود عاشق زشتی</p></div></div>
<div class="b" id="bn7"><div class="m1"><p>آلودگی خرقه خرابی جهان است</p></div>
<div class="m2"><p>کو راهروی اهل دلی پاک سرشتی</p></div></div>
<div class="b" id="bn8"><div class="m1"><p>از دست چرا هشت سر زلف تو حافظ</p></div>
<div class="m2"><p>تقدیر چنین بود چه کردی که نهشتی</p></div></div>