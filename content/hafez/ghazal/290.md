---
title: >-
    غزل شمارهٔ ۳۶
---
# غزل شمارهٔ ۳۶

<div class="b" id="bn1"><div class="m1"><p>تا سرِ زلفِ تو در دست نسیم افتادست</p></div>
<div class="m2"><p>دلِ سودازده از غصه دو نیم افتادست</p></div></div>
<div class="b" id="bn2"><div class="m1"><p>چَشمِ جادویِ تو خود عینِ سَوادِ سحْر است</p></div>
<div class="m2"><p>لیکن این هست که این نسخه سَقیم افتادست</p></div></div>
<div class="b" id="bn3"><div class="m1"><p>در خَم زلف تو آن خال سیه دانی چیست؟</p></div>
<div class="m2"><p>نقطهٔ دوده که در حلقه جیم افتادست</p></div></div>
<div class="b" id="bn4"><div class="m1"><p>زلف مِشکین تو در گلشن فردوسِ عِذار</p></div>
<div class="m2"><p>چیست طاووس که در باغ نعیم افتادست</p></div></div>
<div class="b" id="bn5"><div class="m1"><p>دلِ من در هوسِ رویِ تو ای مونس جان</p></div>
<div class="m2"><p>خاکِ راهیست که در دستِ نسیم افتادست</p></div></div>
<div class="b" id="bn6"><div class="m1"><p>همچو گَرد این تنِ خاکی نتوانَد برخاست</p></div>
<div class="m2"><p>از سرِ کویِ تو زان رو که عظیم افتادست</p></div></div>
<div class="b" id="bn7"><div class="m1"><p>سایهٔ قَدِّ تو بر قالبم ای عیسی دم</p></div>
<div class="m2"><p>عکسِ روحیست که بر عَظمِ رَمیم افتادست</p></div></div>
<div class="b" id="bn8"><div class="m1"><p>آن که جز کعبه مقامش نَبُد از یادِ لبت</p></div>
<div class="m2"><p>بر درِ میکده دیدم که مقیم افتادست!</p></div></div>
<div class="b" id="bn9"><div class="m1"><p>حافظِ گمشده را با غمت ای یارِ عزیز</p></div>
<div class="m2"><p>اتحادیست که در عهد قدیم افتادست</p></div></div>