---
title: >-
    غزل شمارهٔ ۱۶۴
---
# غزل شمارهٔ ۱۶۴

<div class="b" id="bn1"><div class="m1"><p>نفسِ بادِ صبا مُشک فشان خواهد شد</p></div>
<div class="m2"><p>عالَمِ پیر دگرباره جوان خواهد شد</p></div></div>
<div class="b" id="bn2"><div class="m1"><p>ارغوان جامِ عقیقی به سمن خواهد داد</p></div>
<div class="m2"><p>چشمِ نرگس به شقایق نگران خواهد شد</p></div></div>
<div class="b" id="bn3"><div class="m1"><p>این تَطاول که کشید از غمِ هجران بلبل</p></div>
<div class="m2"><p>تا سراپردهٔ گل نعره زنان خواهد شد</p></div></div>
<div class="b" id="bn4"><div class="m1"><p>گر ز مسجد به خرابات شدم خرده مگیر</p></div>
<div class="m2"><p>مجلس وعظ دراز است و زمان خواهد شد</p></div></div>
<div class="b" id="bn5"><div class="m1"><p>ای دل ار عشرتِ امروز به فردا فکنی</p></div>
<div class="m2"><p>مایهٔ نقدِ بقا را که ضِمان خواهد شد؟</p></div></div>
<div class="b" id="bn6"><div class="m1"><p>ماه شعبان مَنِه از دست قدح، کاین خورشید</p></div>
<div class="m2"><p>از نظر تا شبِ عیدِ رمضان خواهد شد</p></div></div>
<div class="b" id="bn7"><div class="m1"><p>گل عزیز است غنیمت شِمُریدَش صحبت</p></div>
<div class="m2"><p>که به باغ آمد از این راه و از آن خواهد شد</p></div></div>
<div class="b" id="bn8"><div class="m1"><p>مطربا مجلسِ انس است غزل خوان و سرود</p></div>
<div class="m2"><p>چند گویی که چنین رفت و چنان خواهد شد؟</p></div></div>
<div class="b" id="bn9"><div class="m1"><p>حافظ از بهر تو آمد سویِ اقلیمِ وجود</p></div>
<div class="m2"><p>قدمی نِه به وداعش که روان خواهد شد</p></div></div>