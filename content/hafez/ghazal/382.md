---
title: >-
    غزل شمارهٔ ۴۴۲
---
# غزل شمارهٔ ۴۴۲

<div class="b" id="bn1"><div class="m1"><p>به جان او که گرم دسترس به جان بودی</p></div>
<div class="m2"><p>کمینه پیشکش بندگانش آن بودی</p></div></div>
<div class="b" id="bn2"><div class="m1"><p>بگفتمی که بها چیست خاک پایش را</p></div>
<div class="m2"><p>اگر حیات گران مایه جاودان بودی</p></div></div>
<div class="b" id="bn3"><div class="m1"><p>به بندگی قدش سرو معترف گشتی</p></div>
<div class="m2"><p>گرش چو سوسن آزاده ده زبان بودی</p></div></div>
<div class="b" id="bn4"><div class="m1"><p>به خواب نیز نمی‌بینمش چه جای وصال</p></div>
<div class="m2"><p>چو این نبود و ندیدیم باری آن بودی</p></div></div>
<div class="b" id="bn5"><div class="m1"><p>اگر دلم نشدی پایبند طره او</p></div>
<div class="m2"><p>کی اش قرار در این تیره خاکدان بودی</p></div></div>
<div class="b" id="bn6"><div class="m1"><p>به رخ چو مهر فلک بی‌نظیر آفاق است</p></div>
<div class="m2"><p>به دل دریغ که یک ذره مهربان بودی</p></div></div>
<div class="b" id="bn7"><div class="m1"><p>درآمدی ز درم کاشکی چو لمعه نور</p></div>
<div class="m2"><p>که بر دو دیده ما حکم او روان بودی</p></div></div>
<div class="b" id="bn8"><div class="m1"><p>ز پرده ناله حافظ برون کی افتادی</p></div>
<div class="m2"><p>اگر نه همدم مرغان صبح خوان بودی</p></div></div>