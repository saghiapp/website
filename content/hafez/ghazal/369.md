---
title: >-
    غزل شمارهٔ ۴۳۰
---
# غزل شمارهٔ ۴۳۰

<div class="b" id="bn1"><div class="m1"><p>به صوت بلبل و قمری اگر ننوشی می</p></div>
<div class="m2"><p>علاج کی کنمت آخرالدواء الکی</p></div></div>
<div class="b" id="bn2"><div class="m1"><p>ذخیره‌ای بنه از رنگ و بوی فصل بهار</p></div>
<div class="m2"><p>که می‌رسند ز پی رهزنان بهمن و دی</p></div></div>
<div class="b" id="bn3"><div class="m1"><p>چو گل نقاب برافکند و مرغ زد هوهو</p></div>
<div class="m2"><p>منه ز دست پیاله چه می‌کنی هی هی</p></div></div>
<div class="b" id="bn4"><div class="m1"><p>شکوه سلطنت و حسن کی ثباتی داد</p></div>
<div class="m2"><p>ز تخت جم سخنی مانده است و افسر کی</p></div></div>
<div class="b" id="bn5"><div class="m1"><p>خزینه داری میراث خوارگان کفر است</p></div>
<div class="m2"><p>به قول مطرب و ساقی به فتوی دف و نی</p></div></div>
<div class="b" id="bn6"><div class="m1"><p>زمانه هیچ نبخشد که بازنستاند</p></div>
<div class="m2"><p>مجو ز سفله مروت که شیئه لا شی</p></div></div>
<div class="b" id="bn7"><div class="m1"><p>نوشته‌اند بر ایوان جنه الماوی</p></div>
<div class="m2"><p>که هر که عشوه دنیی خرید وای به وی</p></div></div>
<div class="b" id="bn8"><div class="m1"><p>سخا نماند سخن طی کنم شراب کجاست</p></div>
<div class="m2"><p>بده به شادی روح و روان حاتم طی</p></div></div>
<div class="b" id="bn9"><div class="m1"><p>بخیل بوی خدا نشنود بیا حافظ</p></div>
<div class="m2"><p>پیاله گیر و کرم ورز و الضمان علی</p></div></div>