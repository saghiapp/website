---
title: >-
    غزل شمارهٔ ۳۷۷
---
# غزل شمارهٔ ۳۷۷

<div class="b" id="bn1"><div class="m1"><p>ما شبی دست برآریم و دعایی بکنیم</p></div>
<div class="m2"><p>غم هجران تو را چاره ز جایی بکنیم</p></div></div>
<div class="b" id="bn2"><div class="m1"><p>دل بیمار شد از دست رفیقان مددی</p></div>
<div class="m2"><p>تا طبیبش به سر آریم و دوایی بکنیم</p></div></div>
<div class="b" id="bn3"><div class="m1"><p>آن که بی جرم برنجید و به تیغم زد و رفت</p></div>
<div class="m2"><p>بازش آرید خدا را که صفایی بکنیم</p></div></div>
<div class="b" id="bn4"><div class="m1"><p>خشک شد بیخ طرب راه خرابات کجاست</p></div>
<div class="m2"><p>تا در آن آب و هوا نشو و نمایی بکنیم</p></div></div>
<div class="b" id="bn5"><div class="m1"><p>مدد از خاطر رندان طلب ای دل ور نه</p></div>
<div class="m2"><p>کار صعب است مبادا که خطایی بکنیم</p></div></div>
<div class="b" id="bn6"><div class="m1"><p>سایه طایر کم حوصله کاری نکند</p></div>
<div class="m2"><p>طلب از سایه میمون همایی بکنیم</p></div></div>
<div class="b" id="bn7"><div class="m1"><p>دلم از پرده بشد حافظ خوشگوی کجاست</p></div>
<div class="m2"><p>تا به قول و غزلش ساز نوایی بکنیم</p></div></div>