---
title: >-
    غزل شمارهٔ ۳۶۷
---
# غزل شمارهٔ ۳۶۷

<div class="b" id="bn1"><div class="m1"><p>فتوی پیر مغان دارم و قولیست قدیم</p></div>
<div class="m2"><p>که حرام است می آن جا که نه یار است ندیم</p></div></div>
<div class="b" id="bn2"><div class="m1"><p>چاک خواهم زدن این دلق ریایی چه کنم</p></div>
<div class="m2"><p>روح را صحبت ناجنس عذابیست الیم</p></div></div>
<div class="b" id="bn3"><div class="m1"><p>تا مگر جرعه فشاند لب جانان بر من</p></div>
<div class="m2"><p>سال‌ها شد که منم بر در میخانه مقیم</p></div></div>
<div class="b" id="bn4"><div class="m1"><p>مگرش خدمت دیرین من از یاد برفت</p></div>
<div class="m2"><p>ای نسیم سحری یاد دهش عهد قدیم</p></div></div>
<div class="b" id="bn5"><div class="m1"><p>بعد صد سال اگر بر سر خاکم گذری</p></div>
<div class="m2"><p>سر برآرد ز گلم رقص کنان عظم رمیم</p></div></div>
<div class="b" id="bn6"><div class="m1"><p>دلبر از ما به صد امید ستد اول دل</p></div>
<div class="m2"><p>ظاهرا عهد فرامش نکند خلق کریم</p></div></div>
<div class="b" id="bn7"><div class="m1"><p>غنچه گو تنگ دل از کار فروبسته مباش</p></div>
<div class="m2"><p>کز دم صبح مدد یابی و انفاس نسیم</p></div></div>
<div class="b" id="bn8"><div class="m1"><p>فکر بهبود خود ای دل ز دری دیگر کن</p></div>
<div class="m2"><p>درد عاشق نشود به به مداوای حکیم</p></div></div>
<div class="b" id="bn9"><div class="m1"><p>گوهر معرفت آموز که با خود ببری</p></div>
<div class="m2"><p>که نصیب دگران است نصاب زر و سیم</p></div></div>
<div class="b" id="bn10"><div class="m1"><p>دام سخت است مگر یار شود لطف خدا</p></div>
<div class="m2"><p>ور نه آدم نبرد صرفه ز شیطان رجیم</p></div></div>
<div class="b" id="bn11"><div class="m1"><p>حافظ ار سیم و زرت نیست چه شد شاکر باش</p></div>
<div class="m2"><p>چه به از دولت لطف سخن و طبع سلیم</p></div></div>