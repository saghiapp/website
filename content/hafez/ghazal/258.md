---
title: >-
    غزل شمارهٔ ۳۳۰
---
# غزل شمارهٔ ۳۳۰

<div class="b" id="bn1"><div class="m1"><p>تو همچو صبحی و من شمعِ خلوتِ سَحَرم</p></div>
<div class="m2"><p>تبسمی کن و جان بین که چون همی‌سِپُرَم</p></div></div>
<div class="b" id="bn2"><div class="m1"><p>چُنین که در دلِ من داغِ زلفِ سرکَشِ توست</p></div>
<div class="m2"><p>بنفشه زار شود تُربَتَم چو درگذرم</p></div></div>
<div class="b" id="bn3"><div class="m1"><p>بر آستانِ مرادَت گشاده‌ام درِ چشم</p></div>
<div class="m2"><p>که یک نظر فِکنی، خود فِکندی از نظرم</p></div></div>
<div class="b" id="bn4"><div class="m1"><p>چه شُکر گویمت ای خیلِ غم، عَفاکَ الله</p></div>
<div class="m2"><p>که روزِ بی‌کسی آخر نمی‌روی ز سرم</p></div></div>
<div class="b" id="bn5"><div class="m1"><p>غلامِ مردمِ چشمم، که با سیاه دلی</p></div>
<div class="m2"><p>هزار قطره بِبارَد چو دردِ دل شِمُرَم</p></div></div>
<div class="b" id="bn6"><div class="m1"><p>به هر نظر بُت ما جلوه می‌کند، لیکن</p></div>
<div class="m2"><p>کس این کرشمه نبیند که من همی‌ نِگَرَم</p></div></div>
<div class="b" id="bn7"><div class="m1"><p>به خاکِ حافظ اگر یار بگذرد چون باد</p></div>
<div class="m2"><p>ز شوق در دلِ آن تنگنا کفن بِدَرَم</p></div></div>