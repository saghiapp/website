---
title: >-
    غزل شمارهٔ ۴۶۶
---
# غزل شمارهٔ ۴۶۶

<div class="b" id="bn1"><div class="m1"><p>این خرقه که من دارم در رهن شراب اولی</p></div>
<div class="m2"><p>وین دفتر بی‌معنی غرق می ناب اولی</p></div></div>
<div class="b" id="bn2"><div class="m1"><p>چون عمر تبه کردم چندان که نگه کردم</p></div>
<div class="m2"><p>در کنج خراباتی افتاده خراب اولی</p></div></div>
<div class="b" id="bn3"><div class="m1"><p>چون مصلحت اندیشی دور است ز درویشی</p></div>
<div class="m2"><p>هم سینه پر از آتش هم دیده پرآب اولی</p></div></div>
<div class="b" id="bn4"><div class="m1"><p>من حالت زاهد را با خلق نخواهم گفت</p></div>
<div class="m2"><p>این قصه اگر گویم با چنگ و رباب اولی</p></div></div>
<div class="b" id="bn5"><div class="m1"><p>تا بی سر و پا باشد اوضاع فلک زین دست</p></div>
<div class="m2"><p>در سر هوس ساقی در دست شراب اولی</p></div></div>
<div class="b" id="bn6"><div class="m1"><p>از همچو تو دلداری دل برنکنم آری</p></div>
<div class="m2"><p>چون تاب کشم باری زان زلف به تاب اولی</p></div></div>
<div class="b" id="bn7"><div class="m1"><p>چون پیر شدی حافظ از میکده بیرون آی</p></div>
<div class="m2"><p>رندی و هوسناکی در عهد شباب اولی</p></div></div>