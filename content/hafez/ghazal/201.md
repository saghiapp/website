---
title: >-
    غزل شمارهٔ ۲۸
---
# غزل شمارهٔ ۲۸

<div class="b" id="bn1"><div class="m1"><p>به جانِ خواجه و حقِ قدیم و عهدِ درست</p></div>
<div class="m2"><p>که مونسِ دمِ صبحم، دعای دولت توست</p></div></div>
<div class="b" id="bn2"><div class="m1"><p>سرشک من که ز طوفان نوح دست بَرَد</p></div>
<div class="m2"><p>ز لوح سینه نیارَست نقشِ مهرِ تو شُست</p></div></div>
<div class="b" id="bn3"><div class="m1"><p>بکن معامله‌ای، وین دل شکسته بخر</p></div>
<div class="m2"><p>که با شکستگی ارزد به صد هزار درست</p></div></div>
<div class="b" id="bn4"><div class="m1"><p>زبان مور به آصف دراز گشت و رواست</p></div>
<div class="m2"><p>که خواجه خاتَمِ جم، یاوه کرد و باز نَجُست</p></div></div>
<div class="b" id="bn5"><div class="m1"><p>دلا طمع مَبر از لطف بی‌نهایت دوست</p></div>
<div class="m2"><p>چو لاف عشق زدی سر بباز، چابک و چُست</p></div></div>
<div class="b" id="bn6"><div class="m1"><p>به صدق کوش، که خورشید زایَد از نَفَسَت</p></div>
<div class="m2"><p>که از دروغ سیه روی گشت صبحِ نخست</p></div></div>
<div class="b" id="bn7"><div class="m1"><p>شدم ز دست تو شیدای کوه و دشت و هنوز</p></div>
<div class="m2"><p>نمی‌کنی به ترحم، نِطاق سلسله سست</p></div></div>
<div class="b" id="bn8"><div class="m1"><p>مرنج حافظ و از دلبران حِفاظ مجوی</p></div>
<div class="m2"><p>گناه باغ چه باشد چو این گیاه نَرُست</p></div></div>