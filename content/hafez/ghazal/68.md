---
title: >-
    غزل شمارهٔ ۱۶
---
# غزل شمارهٔ ۱۶

<div class="b" id="bn1"><div class="m1"><p>خَمی که ابروی شوخِ تو در کمان انداخت</p></div>
<div class="m2"><p>به قصد جانِ منِ زارِ ناتوان انداخت</p></div></div>
<div class="b" id="bn2"><div class="m1"><p>نبود نقش دو عالم، که رنگ الفت بود</p></div>
<div class="m2"><p>زمانه طرح محبت، نه این زمان انداخت</p></div></div>
<div class="b" id="bn3"><div class="m1"><p>به یک کرشمه که نرگس به خودفروشی کرد</p></div>
<div class="m2"><p>فریبِ چشمِ تو صد فتنه در جهان انداخت</p></div></div>
<div class="b" id="bn4"><div class="m1"><p>شراب خورده و خِوی کرده می‌روی به چمن</p></div>
<div class="m2"><p>که آبِ روی تو، آتش در ارغوان انداخت</p></div></div>
<div class="b" id="bn5"><div class="m1"><p>به بزمگاهِ چمن دوش مست بگذشتم</p></div>
<div class="m2"><p>چو از دهانِ توام غنچه در گمان انداخت</p></div></div>
<div class="b" id="bn6"><div class="m1"><p>بنفشه طُرِّه مفتول خود گره می‌زد</p></div>
<div class="m2"><p>صبا حکایتِ زلفِ تو در میان انداخت</p></div></div>
<div class="b" id="bn7"><div class="m1"><p>ز شرمِ آن که به روی تو نسبتش کردم</p></div>
<div class="m2"><p>سمن به دستِ صبا، خاک در دهان انداخت</p></div></div>
<div class="b" id="bn8"><div class="m1"><p>من از ورع، مِی و مطرب ندیدمی زین پیش</p></div>
<div class="m2"><p>هوای مغبچگانم در این و آن انداخت</p></div></div>
<div class="b" id="bn9"><div class="m1"><p>کنون به آبِ مِی لعل، خرقه می‌شویم</p></div>
<div class="m2"><p>نصیبهٔ ازل از خود، نمی‌توان انداخت</p></div></div>
<div class="b" id="bn10"><div class="m1"><p>مگر گشایش حافظ در این خرابی بود؟</p></div>
<div class="m2"><p>که بخششِ ازلش، در می مغان انداخت</p></div></div>
<div class="b" id="bn11"><div class="m1"><p>جهان به کامِ من اکنون شود، که دور زمان</p></div>
<div class="m2"><p>مرا به بندگیِ خواجهٔ جهان انداخت</p></div></div>