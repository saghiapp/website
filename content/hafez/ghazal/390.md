---
title: >-
    غزل شمارهٔ ۴۵
---
# غزل شمارهٔ ۴۵

<div class="b" id="bn1"><div class="m1"><p>در این زمانه رفیقی که خالی از خِلَل است</p></div>
<div class="m2"><p>صُراحیِ میِ ناب و سفینهٔ غزل است</p></div></div>
<div class="b" id="bn2"><div class="m1"><p>جریده رو، که گذرگاهِ عافیت تنگ است</p></div>
<div class="m2"><p>پیاله گیر، که عمرِ عزیز بی‌بدل است</p></div></div>
<div class="b" id="bn3"><div class="m1"><p>نه من ز بی عملی در جهان ملولم و بس</p></div>
<div class="m2"><p>ملالتِ عُلما هم ز علمِ بی عمل است</p></div></div>
<div class="b" id="bn4"><div class="m1"><p>به چشمِ عقل در این رهگذار پرآشوب</p></div>
<div class="m2"><p>جهان و کار جهان بی‌ثبات و بی‌محل است</p></div></div>
<div class="b" id="bn5"><div class="m1"><p>بگیر طُرِّهٔ مه چهره‌ای و قصه مخوان</p></div>
<div class="m2"><p>که سعد و نحس ز تاثیر زهره و زحل است</p></div></div>
<div class="b" id="bn6"><div class="m1"><p>دلم امید فراوان به وصلِ رویِ تو داشت</p></div>
<div class="m2"><p>ولی اجل به رَهِ عمر رهزن امل است</p></div></div>
<div class="b" id="bn7"><div class="m1"><p>به هیچ دور نخواهند یافت هشیارش</p></div>
<div class="m2"><p>چنین که حافظ ما مست بادهٔ ازل است</p></div></div>