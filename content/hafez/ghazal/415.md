---
title: >-
    غزل شمارهٔ ۴۷۲
---
# غزل شمارهٔ ۴۷۲

<div class="b" id="bn1"><div class="m1"><p>احمد الله علی معدلة السلطان</p></div>
<div class="m2"><p>احمد شیخ اویس حسن ایلخانی</p></div></div>
<div class="b" id="bn2"><div class="m1"><p>خان بن خان و شهنشاه شهنشاه نژاد</p></div>
<div class="m2"><p>آن که می‌زیبد اگر جان جهانش خوانی</p></div></div>
<div class="b" id="bn3"><div class="m1"><p>دیده نادیده به اقبال تو ایمان آورد</p></div>
<div class="m2"><p>مرحبا ای به چنین لطف خدا ارزانی</p></div></div>
<div class="b" id="bn4"><div class="m1"><p>ماه اگر بی تو برآید به دو نیمش بزنند</p></div>
<div class="m2"><p>دولت احمدی و معجزه سبحانی</p></div></div>
<div class="b" id="bn5"><div class="m1"><p>جلوه بخت تو دل می‌برد از شاه و گدا</p></div>
<div class="m2"><p>چشم بد دور که هم جانی و هم جانانی</p></div></div>
<div class="b" id="bn6"><div class="m1"><p>برشکن کاکل ترکانه که در طالع توست</p></div>
<div class="m2"><p>بخشش و کوشش خاقانی و چنگزخانی</p></div></div>
<div class="b" id="bn7"><div class="m1"><p>گر چه دوریم به یاد تو قدح می‌گیریم</p></div>
<div class="m2"><p>بعد منزل نبود در سفر روحانی</p></div></div>
<div class="b" id="bn8"><div class="m1"><p>از گل پارسیم غنچه عیشی نشکفت</p></div>
<div class="m2"><p>حبذا دجله بغداد و می ریحانی</p></div></div>
<div class="b" id="bn9"><div class="m1"><p>سر عاشق که نه خاک در معشوق بود</p></div>
<div class="m2"><p>کی خلاصش بود از محنت سرگردانی</p></div></div>
<div class="b" id="bn10"><div class="m1"><p>ای نسیم سحری خاک در یار بیار</p></div>
<div class="m2"><p>که کند حافظ از او دیده دل نورانی</p></div></div>