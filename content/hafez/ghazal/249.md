---
title: >-
    غزل شمارهٔ ۳۲۲
---
# غزل شمارهٔ ۳۲۲

<div class="b" id="bn1"><div class="m1"><p>خیالِ نقشِ تو در کارگاهِ دیده کشیدم</p></div>
<div class="m2"><p>به صورتِ تو نگاری ندیدم و نشنیدم</p></div></div>
<div class="b" id="bn2"><div class="m1"><p>اگر چه در طلبت هم عِنانِ باد شِمالم</p></div>
<div class="m2"><p>به گَردِ سروِ خرامانِ قامتت نرسیدم</p></div></div>
<div class="b" id="bn3"><div class="m1"><p>امید در شبِ زلفت به روزِ عمر نبستم</p></div>
<div class="m2"><p>طمع به دورِ دهانت ز کامِ دل بِبُریدم</p></div></div>
<div class="b" id="bn4"><div class="m1"><p>به شوق چشمهٔ نوشت چه قطره‌ها که فشاندم</p></div>
<div class="m2"><p>ز لَعلِ باده فروشت چه عشوه‌ها که خریدم</p></div></div>
<div class="b" id="bn5"><div class="m1"><p>ز غمزه بر دلِ ریشم چه تیرها که گشادی</p></div>
<div class="m2"><p>ز غصه بر سرِ کویت چه بارها که کشیدم</p></div></div>
<div class="b" id="bn6"><div class="m1"><p>ز کویِ یار بیار ای نسیمِ صبح غباری</p></div>
<div class="m2"><p>که بویِ خونِ دلِ ریش از آن تراب شنیدم</p></div></div>
<div class="b" id="bn7"><div class="m1"><p>گناهِ چشمِ سیاهِ تو بود و گردنِ دلخواه</p></div>
<div class="m2"><p>که من چو آهویِ وحشی ز آدمی بِرَمیدم</p></div></div>
<div class="b" id="bn8"><div class="m1"><p>چو غنچه بر سرم از کویِ او گذشت نسیمی</p></div>
<div class="m2"><p>که پرده بر دلِ خونین به بویِ او بِدَریدَم</p></div></div>
<div class="b" id="bn9"><div class="m1"><p>به خاکْ پایِ تو سوگند و نورِ دیدهٔ حافظ</p></div>
<div class="m2"><p>که بی رخِ تو فروغ از چراغ دیده ندیدم</p></div></div>