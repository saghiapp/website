---
title: >-
    غزل شمارهٔ ۳۰۶
---
# غزل شمارهٔ ۳۰۶

<div class="b" id="bn1"><div class="m1"><p>اگر به کویِ تو باشد مرا مَجالِ وصول</p></div>
<div class="m2"><p>رَسَد به دولتِ وصلِ تو کارِ من به اصول</p></div></div>
<div class="b" id="bn2"><div class="m1"><p>قرار برده ز من آن دو نرگسِ رَعنا</p></div>
<div class="m2"><p>فَراغ برده ز من آن دو جادویِ مَکحول</p></div></div>
<div class="b" id="bn3"><div class="m1"><p>چو بر درِ تو منِ بینوایِ بی زر و زور</p></div>
<div class="m2"><p>به هیچ باب ندارم رَهِ خروج و دُخول</p></div></div>
<div class="b" id="bn4"><div class="m1"><p>کجا رَوَم چه کنم چاره از کجا جویم؟</p></div>
<div class="m2"><p>که گَشته‌ام ز غم و جورِ روزگار مَلول</p></div></div>
<div class="b" id="bn5"><div class="m1"><p>منِ شکستهٔ بدحال زندگی یابم</p></div>
<div class="m2"><p>در آن زمان که به تیغِ غَمَت شَوَم مَقتول</p></div></div>
<div class="b" id="bn6"><div class="m1"><p>خرابتر ز دلِ من غمِ تو جای نیافت</p></div>
<div class="m2"><p>که ساخت در دلِ تنگم قرارگاهِ نزول</p></div></div>
<div class="b" id="bn7"><div class="m1"><p>دل از جواهرِ مِهرت چو صیقلی دارد</p></div>
<div class="m2"><p>بُوَد ز زنگِ حوادث هر آینه مَصقول</p></div></div>
<div class="b" id="bn8"><div class="m1"><p>چه جرم کرده‌ام؟ ای جان و دل، به حضرتِ تو</p></div>
<div class="m2"><p>که طاعتِ منِ بیدل نمی‌شود مَقبول</p></div></div>
<div class="b" id="bn9"><div class="m1"><p>به دَردِ عشق بساز و خموش کن حافظ</p></div>
<div class="m2"><p>رموزِ عشق مَکُن فاش پیشِ اهلِ عقول</p></div></div>