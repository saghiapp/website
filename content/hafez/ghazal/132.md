---
title: >-
    غزل شمارهٔ ۲۱۷
---
# غزل شمارهٔ ۲۱۷

<div class="b" id="bn1"><div class="m1"><p>مسلمانان مرا وقتی دلی بود</p></div>
<div class="m2"><p>که با وی گفتمی گر مشکلی بود</p></div></div>
<div class="b" id="bn2"><div class="m1"><p>به گِردابی چو می‌افتادم از غم</p></div>
<div class="m2"><p>به تدبیرش امیدِ ساحلی بود</p></div></div>
<div class="b" id="bn3"><div class="m1"><p>دلی همدرد و یاری مصلحت بین</p></div>
<div class="m2"><p>که اِستِظهارِ هر اهلِ دلی بود</p></div></div>
<div class="b" id="bn4"><div class="m1"><p>ز من ضایع شد اندر کویِ جانان</p></div>
<div class="m2"><p>چه دامنگیر یا رب منزلی بود</p></div></div>
<div class="b" id="bn5"><div class="m1"><p>هنر بی‌عیبِ حِرمان نیست لیکن</p></div>
<div class="m2"><p>ز من محروم‌تر کِی سائلی بود؟</p></div></div>
<div class="b" id="bn6"><div class="m1"><p>بر این جانِ پریشان رحمت آرید</p></div>
<div class="m2"><p>که وقتی کاردانی کاملی بود</p></div></div>
<div class="b" id="bn7"><div class="m1"><p>مرا تا عشق تعلیمِ سخن کرد</p></div>
<div class="m2"><p>حدیثم نکتهٔ هر محفلی بود</p></div></div>
<div class="b" id="bn8"><div class="m1"><p>مگو دیگر که حافظ نکته‌دان است</p></div>
<div class="m2"><p>که ما دیدیم و محکم جاهلی بود</p></div></div>