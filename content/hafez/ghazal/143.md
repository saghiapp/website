---
title: >-
    غزل شمارهٔ ۲۲۷
---
# غزل شمارهٔ ۲۲۷

<div class="b" id="bn1"><div class="m1"><p>گر چه بر واعظِ شهر این سخن آسان نشود</p></div>
<div class="m2"><p>تا ریا وَرزَد و سالوس مسلمان نشود</p></div></div>
<div class="b" id="bn2"><div class="m1"><p>رندی آموز و کَرَم کُن که نه چندان هنر است</p></div>
<div class="m2"><p>حَیَوانی که ننوشد مِی و انسان نشود</p></div></div>
<div class="b" id="bn3"><div class="m1"><p>گوهرِ پاک بِباید که شود قابلِ فیض</p></div>
<div class="m2"><p>ور نه هر سنگ و گِلی لؤلؤ و مرجان نشود</p></div></div>
<div class="b" id="bn4"><div class="m1"><p>اسمِ اعظم بِکُنَد کارِ خود ای دل، خوش باش</p></div>
<div class="m2"><p>که به تَلبیس و حیَل، دیو مسلمان نشود</p></div></div>
<div class="b" id="bn5"><div class="m1"><p>عشق می‌ورزم و امّید که این فَنِّ شریف</p></div>
<div class="m2"><p>چون هنرهایِ دگر موجب حِرمان نشود</p></div></div>
<div class="b" id="bn6"><div class="m1"><p>دوش می‌گفت که فردا بدهم کامِ دلت</p></div>
<div class="m2"><p>سببی ساز خدایا که پشیمان نشود</p></div></div>
<div class="b" id="bn7"><div class="m1"><p>حُسنِ خُلقی ز خدا می‌طلبم خویِ تو را</p></div>
<div class="m2"><p>تا دگر خاطرِ ما از تو پریشان نشود</p></div></div>
<div class="b" id="bn8"><div class="m1"><p>ذره را تا نَبُوَد همّتِ عالی حافظ</p></div>
<div class="m2"><p>طالبِ چشمهٔ خورشیدِ درخشان نشود</p></div></div>