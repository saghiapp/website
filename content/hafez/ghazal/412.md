---
title: >-
    غزل شمارهٔ ۴۷
---
# غزل شمارهٔ ۴۷

<div class="b" id="bn1"><div class="m1"><p>به کوی میکده هر سالِکی که ره دانست</p></div>
<div class="m2"><p>دری دگر زدن اندیشهٔ تَبَه دانست</p></div></div>
<div class="b" id="bn2"><div class="m1"><p>زمانه افسر رندی نداد جز به کسی</p></div>
<div class="m2"><p>که سرفرازیِ عالم در این کُلَه دانست</p></div></div>
<div class="b" id="bn3"><div class="m1"><p>بر آستانهٔ میخانه هر که یافت رهی</p></div>
<div class="m2"><p>ز فیضِ جامِ می اسرار خانقه دانست</p></div></div>
<div class="b" id="bn4"><div class="m1"><p>هر آن که رازِ دو عالم ز خطِ ساغر خواند</p></div>
<div class="m2"><p>رموزِ جامِ جم از نقشِ خاکِ ره دانست</p></div></div>
<div class="b" id="bn5"><div class="m1"><p>ورای طاعتِ دیوانگان ز ما مطلب</p></div>
<div class="m2"><p>که شیخِ مذهبِ ما عاقلی گنه دانست</p></div></div>
<div class="b" id="bn6"><div class="m1"><p>دلم ز نرگسِ ساقی امان نخواست به جان</p></div>
<div class="m2"><p>چرا که شیوهٔ آن تُرک دل سیه، دانست</p></div></div>
<div class="b" id="bn7"><div class="m1"><p>ز جورِ کوکبِ طالع سحرگهان چشمم</p></div>
<div class="m2"><p>چنان گریست که ناهید دید و مه دانست</p></div></div>
<div class="b" id="bn8"><div class="m1"><p>حدیثِ حافظ و ساغر که می‌زند پنهان</p></div>
<div class="m2"><p>چه جایِ محتسب و شَحنه، پادشه دانست</p></div></div>
<div class="b" id="bn9"><div class="m1"><p>بلندمرتبه شاهی که نُه رواق سِپهر</p></div>
<div class="m2"><p>نمونه‌ای ز خَمِ طاقِ بارگه دانست</p></div></div>