---
title: >-
    غزل شمارهٔ ۱۲۸
---
# غزل شمارهٔ ۱۲۸

<div class="b" id="bn1"><div class="m1"><p>نیست در شهر نگاری که دلِ ما بِبَرَد</p></div>
<div class="m2"><p>بختم ار یار شود رختم از این جا ببرد</p></div></div>
<div class="b" id="bn2"><div class="m1"><p>کو حریفی کَشِ سرمست که پیشِ کرمش</p></div>
<div class="m2"><p>عاشقِ سوخته دل نامِ تمنا ببرد</p></div></div>
<div class="b" id="bn3"><div class="m1"><p>باغبانا ز خزان بی‌خبرت می‌بینم</p></div>
<div class="m2"><p>آه از آن روز که بادَت گلِ رعنا ببرد</p></div></div>
<div class="b" id="bn4"><div class="m1"><p>رهزنِ دهر نخفته‌ست مشو ایمن از او</p></div>
<div class="m2"><p>اگر امروز نبرده‌ست که فردا ببرد</p></div></div>
<div class="b" id="bn5"><div class="m1"><p>در خیال این همه لُعبَت به هوس می‌بازم</p></div>
<div class="m2"><p>بو که صاحب نظری نامِ تماشا ببرد</p></div></div>
<div class="b" id="bn6"><div class="m1"><p>علم و فضلی که به چل سال دلم جمع آورد</p></div>
<div class="m2"><p>ترسم آن نرگسِ مستانه به یَغما ببرد</p></div></div>
<div class="b" id="bn7"><div class="m1"><p>بانگِ گاوی چه صدا بازدهد؟ عشوه مَخر</p></div>
<div class="m2"><p>سامری کیست که دست از یدِ بیضا ببرد؟</p></div></div>
<div class="b" id="bn8"><div class="m1"><p>جامِ میناییِ مِی سَدِّ رَهِ تنگ دلیست</p></div>
<div class="m2"><p>مَنِه از دست که سیلِ غمت از جا ببرد</p></div></div>
<div class="b" id="bn9"><div class="m1"><p>راهِ عشق ار چه کمینگاه کمانداران است</p></div>
<div class="m2"><p>هر که دانسته رَوَد صَرفه ز اَعدا ببرد</p></div></div>
<div class="b" id="bn10"><div class="m1"><p>حافظ! ار جان طلبد غمزهٔ مستانهٔ یار</p></div>
<div class="m2"><p>خانه از غیر بپرداز و بِهِل تا ببرد</p></div></div>