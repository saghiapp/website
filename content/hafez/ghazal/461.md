---
title: >-
    غزل شمارهٔ ۶۸
---
# غزل شمارهٔ ۶۸

<div class="b" id="bn1"><div class="m1"><p>ماهم این هفته برون رفت و به چشمم سالیست</p></div>
<div class="m2"><p>حالِ هجران تو چه دانی که چه مشکل حالیست</p></div></div>
<div class="b" id="bn2"><div class="m1"><p>مردم دیده ز لطفِ رخِ او در رخِ او</p></div>
<div class="m2"><p>عکس خود دید، گمان برد که مِشکین خالیست</p></div></div>
<div class="b" id="bn3"><div class="m1"><p>می‌چکد شیر هنوز از لبِ همچون شکرش</p></div>
<div class="m2"><p>گر چه در شیوه گری هر مژه‌اش قَتّالیست</p></div></div>
<div class="b" id="bn4"><div class="m1"><p>ای که انگشت نمایی به کرم در همه شهر</p></div>
<div class="m2"><p>وه که در کارِ غریبان، عَجَبَت اِهمالیست</p></div></div>
<div class="b" id="bn5"><div class="m1"><p>بعد از اینم نَبُوَد شائبه در جوهرِ فرد</p></div>
<div class="m2"><p>که دهانِ تو در این نکته خوش استدلالیست</p></div></div>
<div class="b" id="bn6"><div class="m1"><p>مژده دادند که بر ما گذری خواهی کرد</p></div>
<div class="m2"><p>نیتِ خیر مگردان که مبارک فالیست</p></div></div>
<div class="b" id="bn7"><div class="m1"><p>کوهِ اندوهِ فراقت به چه حالت بکشد؟</p></div>
<div class="m2"><p>حافظ خسته که از ناله تنش چون نالیست</p></div></div>