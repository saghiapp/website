---
title: >-
    غزل شمارهٔ ۶
---
# غزل شمارهٔ ۶

<div class="b" id="bn1"><div class="m1"><p>به ملازمان سلطان که رساند این دعا را؟</p></div>
<div class="m2"><p>که به شُکرِ پادشاهی ز نظر مران گدا را</p></div></div>
<div class="b" id="bn2"><div class="m1"><p>ز رقیب دیوسیرت به خدای خود پناهم</p></div>
<div class="m2"><p>مگر آن شهاب ثاقب مددی دهد خدا را</p></div></div>
<div class="b" id="bn3"><div class="m1"><p>مژهٔ سیاهت ار کرد به خون ما اشارت</p></div>
<div class="m2"><p>ز فریب او بیندیش و غلط مکن نگارا</p></div></div>
<div class="b" id="bn4"><div class="m1"><p>دل عالمی بسوزی چو عِذار برفُروزی</p></div>
<div class="m2"><p>تو از این چه سود داری که نمی‌کنی مدارا</p></div></div>
<div class="b" id="bn5"><div class="m1"><p>همه شب در این امیدم که نسیم صبحگاهی</p></div>
<div class="m2"><p>به پیام آشنایان بنوازد آشنا را</p></div></div>
<div class="b" id="bn6"><div class="m1"><p>چه قیامت است جانا که به عاشقان نمودی؟</p></div>
<div class="m2"><p>دل و جان فدای رویت بنما عِذار ما را</p></div></div>
<div class="b" id="bn7"><div class="m1"><p>به خدا که جرعه‌ای ده تو به حافظ سحرخیز</p></div>
<div class="m2"><p>که دعای صبحگاهی اثری کند شما را</p></div></div>