---
title: >-
    غزل شمارهٔ ۱۳۶
---
# غزل شمارهٔ ۱۳۶

<div class="b" id="bn1"><div class="m1"><p>دست در حلقهٔ آن زلفِ دوتا نتوان کرد</p></div>
<div class="m2"><p>تکیه بر عهدِ تو و بادِ صبا نتوان کرد</p></div></div>
<div class="b" id="bn2"><div class="m1"><p>آن چه سعی است، من اندر طلبت بنمایم</p></div>
<div class="m2"><p>این قَدَر هست که تغییرِ قضا نتوان کرد</p></div></div>
<div class="b" id="bn3"><div class="m1"><p>دامنِ دوست به صد خونِ دل افتاد به دست</p></div>
<div class="m2"><p>به فُسوسی که کُنَد خصم، رها نتوان کرد</p></div></div>
<div class="b" id="bn4"><div class="m1"><p>عارضش را به مَثَل ماهِ فلک نتوان گفت</p></div>
<div class="m2"><p>نسبتِ دوست به هر بی سر و پا نتوان کرد</p></div></div>
<div class="b" id="bn5"><div class="m1"><p>سروبالایِ من آنگه که درآید به سَماع</p></div>
<div class="m2"><p>چه محل جامهٔ جان را؟ که قبا نتوان کرد</p></div></div>
<div class="b" id="bn6"><div class="m1"><p>نظرِ پاک توانَد رخِ جانان دیدن</p></div>
<div class="m2"><p>که در آیینه نظر جز به صفا نتوان کرد</p></div></div>
<div class="b" id="bn7"><div class="m1"><p>مشکلِ عشق نه در حوصلهٔ دانشِ ماست</p></div>
<div class="m2"><p>حلِّ این نکته بدین فکرِ خطا نتوان کرد</p></div></div>
<div class="b" id="bn8"><div class="m1"><p>غیرتم کُشت که محبوبِ جهانی، لیکن</p></div>
<div class="m2"><p>روز و شب عربده با خلقِ خدا نتوان کرد</p></div></div>
<div class="b" id="bn9"><div class="m1"><p>من چه گویم؟ که تو را نازکیِ طبعِ لطیف</p></div>
<div class="m2"><p>تا به حَدّیست که آهسته دعا نتوان کرد</p></div></div>
<div class="b" id="bn10"><div class="m1"><p>بجز ابرویِ تو محرابِ دل حافظ نیست</p></div>
<div class="m2"><p>طاعتِ غیر تو در مذهبِ ما نتوان کرد</p></div></div>