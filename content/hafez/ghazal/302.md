---
title: >-
    غزل شمارهٔ ۳۷۰
---
# غزل شمارهٔ ۳۷۰

<div class="b" id="bn1"><div class="m1"><p>صلاح از ما چه می‌جویی که مستان را صلا گفتیم</p></div>
<div class="m2"><p>به دور نرگس مستت سلامت را دعا گفتیم</p></div></div>
<div class="b" id="bn2"><div class="m1"><p>در میخانه‌ام بگشا که هیچ از خانقه نگشود</p></div>
<div class="m2"><p>گرت باور بود ور نه سخن این بود و ما گفتیم</p></div></div>
<div class="b" id="bn3"><div class="m1"><p>من از چشم تو ای ساقی خراب افتاده‌ام لیکن</p></div>
<div class="m2"><p>بلایی کز حبیب آید هزارش مرحبا گفتیم</p></div></div>
<div class="b" id="bn4"><div class="m1"><p>اگر بر من نبخشایی پشیمانی خوری آخر</p></div>
<div class="m2"><p>به خاطر دار این معنی که در خدمت کجا گفتیم</p></div></div>
<div class="b" id="bn5"><div class="m1"><p>قدت گفتم که شمشاد است بس خجلت به بار آورد</p></div>
<div class="m2"><p>که این نسبت چرا کردیم و این بهتان چرا گفتیم</p></div></div>
<div class="b" id="bn6"><div class="m1"><p>جگر چون نافه‌ام خون گشت کم زینم نمی‌باید</p></div>
<div class="m2"><p>جزای آن که با زلفت سخن از چین خطا گفتیم</p></div></div>
<div class="b" id="bn7"><div class="m1"><p>تو آتش گشتی ای حافظ ولی با یار درنگرفت</p></div>
<div class="m2"><p>ز بدعهدی گل گویی حکایت با صبا گفتیم</p></div></div>