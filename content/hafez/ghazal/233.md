---
title: >-
    غزل شمارهٔ ۳۰۸
---
# غزل شمارهٔ ۳۰۸

<div class="b" id="bn1"><div class="m1"><p>ای رُخَت چون خُلد و لَعلَت سَلسَبیل</p></div>
<div class="m2"><p>سَلسَبیلت کرده جان و دل سَبیل</p></div></div>
<div class="b" id="bn2"><div class="m1"><p>سبزپوشانِ خَطَت بر گِردِ لب</p></div>
<div class="m2"><p>همچو مورانند گِردِ سَلسَبیل</p></div></div>
<div class="b" id="bn3"><div class="m1"><p>ناوَکِ چشمِ تو در هر گوشه‌ای</p></div>
<div class="m2"><p>همچو من افتاده دارد صد قَتیل</p></div></div>
<div class="b" id="bn4"><div class="m1"><p>یا رب این آتش که در جانِ من است</p></div>
<div class="m2"><p>سرد کن زان سان که کردی بر خلیل</p></div></div>
<div class="b" id="bn5"><div class="m1"><p>من نمی‌یابم مجال ای دوستان</p></div>
<div class="m2"><p>گر چه دارد او جمالی بس جمیل</p></div></div>
<div class="b" id="bn6"><div class="m1"><p>پای ما لَنگ است و منزل بس دراز</p></div>
<div class="m2"><p>دست ما کوتاه و خرما بر نَخیل</p></div></div>
<div class="b" id="bn7"><div class="m1"><p>حافظ از سرپنجهٔ عشقِ نگار</p></div>
<div class="m2"><p>همچو مور افتاده شد در پایِ پیل</p></div></div>
<div class="b" id="bn8"><div class="m1"><p>شاهِ عالم را بقا و عِزّ و ناز</p></div>
<div class="m2"><p>باد و هر چیزی که باشد زین قَبیل</p></div></div>