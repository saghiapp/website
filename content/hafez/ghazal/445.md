---
title: >-
    غزل شمارهٔ ۵۳
---
# غزل شمارهٔ ۵۳

<div class="b" id="bn1"><div class="m1"><p>منم که گوشهٔ میخانه خانقاهِ من است</p></div>
<div class="m2"><p>دعایِ پیرِ مغان وردِ صبحگاهِ من است</p></div></div>
<div class="b" id="bn2"><div class="m1"><p>گَرَم ترانهٔ چنگ صَبوح نیست چه باک</p></div>
<div class="m2"><p>نوایِ من به سحر آهِ عذرخواهِ من است</p></div></div>
<div class="b" id="bn3"><div class="m1"><p>ز پادشاه و گدا فارغم بحمدالله</p></div>
<div class="m2"><p>گدایِ خاکِ درِ دوست، پادشاه من است</p></div></div>
<div class="b" id="bn4"><div class="m1"><p>غرض ز مسجد و میخانه‌ام وصال شماست</p></div>
<div class="m2"><p>جز این خیال ندارم خدا گواهِ من است</p></div></div>
<div class="b" id="bn5"><div class="m1"><p>مگر به تیغ اجل خیمه بَرکَنَم ور نی</p></div>
<div class="m2"><p>رمیدن از درِ دولت نه رسم و راهِ من است</p></div></div>
<div class="b" id="bn6"><div class="m1"><p>از آن زمان که بر این آستان نهادم روی</p></div>
<div class="m2"><p>فرازِ مسندِ خورشید تکیه‌گاهِ من است</p></div></div>
<div class="b" id="bn7"><div class="m1"><p>گناه اگر چه نبود اختیارِ ما حافظ</p></div>
<div class="m2"><p>تو در طریقِ ادب باش، گو گناهِ من است</p></div></div>