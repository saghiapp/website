---
title: >-
    غزل شمارهٔ ۲۶۹
---
# غزل شمارهٔ ۲۶۹

<div class="b" id="bn1"><div class="m1"><p>دلا رَفیقِ سفر، بختِ نیکخواهت بس</p></div>
<div class="m2"><p>نسیمِ روضهٔ شیراز، پیکِ راهت بس</p></div></div>
<div class="b" id="bn2"><div class="m1"><p>دگر ز منزلِ جانان سفر مَکُن درویش</p></div>
<div class="m2"><p>که سِیرِ معنوی و کُنجِ خانقاهت بس</p></div></div>
<div class="b" id="bn3"><div class="m1"><p>وگر کمین بِگُشایَد غمی ز گوشهٔ دل</p></div>
<div class="m2"><p>حریمِ درگهِ پیرِ مغان، پناهت بس</p></div></div>
<div class="b" id="bn4"><div class="m1"><p>به صَدرِ مَصْطَبه بنشین و ساغرِ مِی‌ نوش</p></div>
<div class="m2"><p>که این قَدَر ز جهان، کسبِ مال و جاهَت بس</p></div></div>
<div class="b" id="bn5"><div class="m1"><p>زیادتی مَطَلَب، کار بر خود آسان کن</p></div>
<div class="m2"><p>صُراحیِ مِیِ لعل و بُتی چو ماهَت بس</p></div></div>
<div class="b" id="bn6"><div class="m1"><p>فلک به مَردمِ نادان دهد زِمامِ مراد</p></div>
<div class="m2"><p>تو اهل فضلی و دانش، همین گناهت بس</p></div></div>
<div class="b" id="bn7"><div class="m1"><p>هوایِ مسکن مألوف و عهدِ یارِ قدیم</p></div>
<div class="m2"><p>ز رهروانِ سفرکرده، عذرخواهت بس</p></div></div>
<div class="b" id="bn8"><div class="m1"><p>به مِنَّتِ دگران خو مَکُن که در دو جهان</p></div>
<div class="m2"><p>رضایِ ایزد و اِنعامِ پادشاهت بس</p></div></div>
<div class="b" id="bn9"><div class="m1"><p>به هیچ وِردِ دگر نیست حاجت ای حافظ</p></div>
<div class="m2"><p>دعایِ نیمْ شب و درسِ صبحگاهت بس</p></div></div>