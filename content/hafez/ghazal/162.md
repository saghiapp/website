---
title: >-
    غزل شمارهٔ ۲۴۴
---
# غزل شمارهٔ ۲۴۴

<div class="b" id="bn1"><div class="m1"><p>معاشران گره از زلفِ یار باز کنید</p></div>
<div class="m2"><p>شبی خوش است بدین قصه‌اش دراز کنید</p></div></div>
<div class="b" id="bn2"><div class="m1"><p>حضورِ خلوتِ اُنس است و دوستان جمعند</p></div>
<div class="m2"><p>وَ اِنْ یَکاد بخوانید و در فَراز کنید</p></div></div>
<div class="b" id="bn3"><div class="m1"><p>رَباب و چنگ به بانگِ بلند می‌گویند</p></div>
<div class="m2"><p>که گوشِ هوش به پیغامِ اهلِ راز کنید</p></div></div>
<div class="b" id="bn4"><div class="m1"><p>به جانِ دوست که غم پرده بر شما نَدَرَد</p></div>
<div class="m2"><p>گر اعتماد بر الطافِ کارساز کنید</p></div></div>
<div class="b" id="bn5"><div class="m1"><p>میانِ عاشق و معشوق فَرق بسیار است</p></div>
<div class="m2"><p>چو یار ناز نماید، شما نیاز کنید</p></div></div>
<div class="b" id="bn6"><div class="m1"><p>نَخست موعظهٔ پیرِ صحبت این حرف است</p></div>
<div class="m2"><p>که از مُصاحبِ ناجِنس اِحتِراز کنید</p></div></div>
<div class="b" id="bn7"><div class="m1"><p>هر آن کسی که در این حلقه نیست زنده به عشق</p></div>
<div class="m2"><p>بر او نَمُرده به فتوایِ من نماز کنید</p></div></div>
<div class="b" id="bn8"><div class="m1"><p>وگر طلب کند اِنعامی از شما حافظ</p></div>
<div class="m2"><p>حَوالَتَش به لبِ یارِ دلنواز کنید</p></div></div>