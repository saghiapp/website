---
title: >-
    غزل شمارهٔ ۱۷۵
---
# غزل شمارهٔ ۱۷۵

<div class="b" id="bn1"><div class="m1"><p>صبا به تهنیتِ پیرِ می فروش آمد</p></div>
<div class="m2"><p>که موسمِ طرب و عیش و ناز و نوش آمد</p></div></div>
<div class="b" id="bn2"><div class="m1"><p>هوا مسیح نفس گشت و باد نافه گشای</p></div>
<div class="m2"><p>درخت سبز شد و مرغ در خروش آمد</p></div></div>
<div class="b" id="bn3"><div class="m1"><p>تنورِ لاله چنان برفروخت بادِ بهار</p></div>
<div class="m2"><p>که غنچه غرقِ عرق گشت و گل به جوش آمد</p></div></div>
<div class="b" id="bn4"><div class="m1"><p>به گوشِ هوش نیوش از من و به عشرت کوش</p></div>
<div class="m2"><p>که این سخن سحر از هاتفم به گوش آمد</p></div></div>
<div class="b" id="bn5"><div class="m1"><p>ز فکرِ تفرقه بازآی تا شوی مجموع</p></div>
<div class="m2"><p>به حکمِ آن که چو شد اهرمن سروش آمد</p></div></div>
<div class="b" id="bn6"><div class="m1"><p>ز مرغِ صبح ندانم که سوسن آزاد</p></div>
<div class="m2"><p>چه گوش کرد؟ که با ده زبان خموش آمد</p></div></div>
<div class="b" id="bn7"><div class="m1"><p>چه جایِ صحبتِ نامحرم است مجلسِ انس؟</p></div>
<div class="m2"><p>سرِ پیاله بپوشان که خرقه پوش آمد</p></div></div>
<div class="b" id="bn8"><div class="m1"><p>ز خانقاه به میخانه می‌رود حافظ</p></div>
<div class="m2"><p>مگر ز مستیِ زهدِ ریا به هوش آمد</p></div></div>