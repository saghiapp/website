---
title: >-
    غزل شمارهٔ ۳۰
---
# غزل شمارهٔ ۳۰

<div class="b" id="bn1"><div class="m1"><p>زلفت هزار دل به یکی تار مو ببست</p></div>
<div class="m2"><p>راه هزار چاره‌گر از چار سو ببست</p></div></div>
<div class="b" id="bn2"><div class="m1"><p>تا عاشقان به بوی نسیمش دهند جان</p></div>
<div class="m2"><p>بگشود نافه‌ایُّ و دَرِ آرزو ببست</p></div></div>
<div class="b" id="bn3"><div class="m1"><p>شیدا از آن شدم که نگارم چو ماه نو</p></div>
<div class="m2"><p>ابرو نمود و جلوه‌گری کرد و رو ببست</p></div></div>
<div class="b" id="bn4"><div class="m1"><p>ساقی به چند رنگ، می اندر پیاله ریخت</p></div>
<div class="m2"><p>این نقش‌ها نگر، که چه خوش در کدو ببست</p></div></div>
<div class="b" id="bn5"><div class="m1"><p>یا رب چه غمزه کرد صُراحی که خون خُم</p></div>
<div class="m2"><p>با نعره‌های قُلقُلش اندر گلو ببست</p></div></div>
<div class="b" id="bn6"><div class="m1"><p>مطرب چه پرده ساخت که در پردهٔ سماع</p></div>
<div class="m2"><p>بر اهل وجد و حال، درِ های و هو ببست</p></div></div>
<div class="b" id="bn7"><div class="m1"><p>حافظ! هر آن که عشق نَورزید و وصل خواست</p></div>
<div class="m2"><p>احرامِ طوفِ کعبهٔ دل بی وضو ببست</p></div></div>