---
title: >-
    غزل شمارهٔ ۲۶۷
---
# غزل شمارهٔ ۲۶۷

<div class="b" id="bn1"><div class="m1"><p>ای صبا گر بُگذری بر ساحلِ رودِ اَرَس</p></div>
<div class="m2"><p>بوسه زن بر خاکِ آن وادی و مُشکین کُن نَفَس</p></div></div>
<div class="b" id="bn2"><div class="m1"><p>منزلِ سَلمی که بادَش هر دَم از ما صد سلام</p></div>
<div class="m2"><p>پُر صدایِ ساربانان بینی و بانگِ جرس</p></div></div>
<div class="b" id="bn3"><div class="m1"><p>مَحمِلِ جانان ببوس، آنگه به زاری عرضه دار</p></div>
<div class="m2"><p>کز فِراقت سوختم ای مهربان فریاد رس</p></div></div>
<div class="b" id="bn4"><div class="m1"><p>من که قولِ ناصحان را خوانَدمی قولِ رَباب</p></div>
<div class="m2"><p>گوشمالی دیدم از هجران که اینم پند بس</p></div></div>
<div class="b" id="bn5"><div class="m1"><p>عشرتِ شبگیر کن، مِی نوش کاندر راهِ عشق</p></div>
<div class="m2"><p>شَبرُوان را آشنایی‌هاست با میرِ عَسَس</p></div></div>
<div class="b" id="bn6"><div class="m1"><p>عشقبازی، کارِ بازی نیست ای دل، سر بِباز</p></div>
<div class="m2"><p>زان که گویِ عشق نَتْوان زد به چوگانِ هوس</p></div></div>
<div class="b" id="bn7"><div class="m1"><p>دل به رَغبت می‌سپارد جان به چشمِ مستِ یار</p></div>
<div class="m2"><p>گر چه هشیاران ندادند اختیارِ خود به کس</p></div></div>
<div class="b" id="bn8"><div class="m1"><p>طوطیان در شِکَّرِستان کامرانی می‌کنند</p></div>
<div class="m2"><p>و از تَحَسُّر دست بر سر می‌زند مسکین مگس</p></div></div>
<div class="b" id="bn9"><div class="m1"><p>نامِ حافظ گر برآید بر زبانِ کِلکِ دوست</p></div>
<div class="m2"><p>از جنابِ حضرتِ شاهم بس است این مُلتَمَس</p></div></div>