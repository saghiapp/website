---
title: >-
    غزل شمارهٔ ۳۴۸
---
# غزل شمارهٔ ۳۴۸

<div class="b" id="bn1"><div class="m1"><p>دیده دریا کُنَم و صبر به صحرا فِکَنَم</p></div>
<div class="m2"><p>وَاندر این کار دلِ خویش به دریا فِکَنَم</p></div></div>
<div class="b" id="bn2"><div class="m1"><p>از دلِ تنگِ گنهکار برآرم آهی</p></div>
<div class="m2"><p>کآتش اندر گُنَهِ آدم و حوا فکنم</p></div></div>
<div class="b" id="bn3"><div class="m1"><p>مایهٔ خوشدلی آنجاست که دلدار آنجاست</p></div>
<div class="m2"><p>می‌کنم جهد که خود را مگر آنجا فکنم</p></div></div>
<div class="b" id="bn4"><div class="m1"><p>بِگُشا بندِ قَبا ای مَهِ خورشید کُلاه</p></div>
<div class="m2"><p>تا چو زلفت سَرِ سودا زده در پا فکنم</p></div></div>
<div class="b" id="bn5"><div class="m1"><p>خورده‌ام تیرِ فلک، باده بده تا سرمست</p></div>
<div class="m2"><p>عُقده در بندِ کَمرتَرکشِ جوزا فکنم</p></div></div>
<div class="b" id="bn6"><div class="m1"><p>جرعهٔ جام بر این تختِ روان افشانم</p></div>
<div class="m2"><p>غُلغُلِ چنگ در این گنبدِ مینا فکنم</p></div></div>
<div class="b" id="bn7"><div class="m1"><p>حافظا تکیه بر ایّام چو سهو است و خطا</p></div>
<div class="m2"><p>من چرا عِشرتِ امروز به فردا فکنم</p></div></div>