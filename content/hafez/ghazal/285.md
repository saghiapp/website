---
title: >-
    غزل شمارهٔ ۳۵۵
---
# غزل شمارهٔ ۳۵۵

<div class="b" id="bn1"><div class="m1"><p>حالیا مصلحت وقت در آن می‌بینم</p></div>
<div class="m2"><p>که کشم رخت به میخانه و خوش بنشینم</p></div></div>
<div class="b" id="bn2"><div class="m1"><p>جام می گیرم و از اهل ریا دور شوم</p></div>
<div class="m2"><p>یعنی از اهل جهان پاکدلی بگزینم</p></div></div>
<div class="b" id="bn3"><div class="m1"><p>جز صراحی و کتابم نبود یار و ندیم</p></div>
<div class="m2"><p>تا حریفان دغا را به جهان کم بینم</p></div></div>
<div class="b" id="bn4"><div class="m1"><p>سر به آزادگی از خلق برآرم چون سرو</p></div>
<div class="m2"><p>گر دهد دست که دامن ز جهان درچینم</p></div></div>
<div class="b" id="bn5"><div class="m1"><p>بس که در خرقه آلوده زدم لاف صلاح</p></div>
<div class="m2"><p>شرمسار از رخ ساقی و می رنگینم</p></div></div>
<div class="b" id="bn6"><div class="m1"><p>سینه تنگ من و بار غم او هیهات</p></div>
<div class="m2"><p>مرد این بار گران نیست دل مسکینم</p></div></div>
<div class="b" id="bn7"><div class="m1"><p>من اگر رند خراباتم و گر زاهد شهر</p></div>
<div class="m2"><p>این متاعم که همی‌بینی و کمتر زینم</p></div></div>
<div class="b" id="bn8"><div class="m1"><p>بنده آصف عهدم دلم از راه مبر</p></div>
<div class="m2"><p>که اگر دم زنم از چرخ بخواهد کینم</p></div></div>
<div class="b" id="bn9"><div class="m1"><p>بر دلم گرد ستم‌هاست خدایا مپسند</p></div>
<div class="m2"><p>که مکدر شود آیینه مهرآیینم</p></div></div>