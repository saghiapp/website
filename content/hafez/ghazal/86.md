---
title: >-
    غزل شمارهٔ ۱۷۶
---
# غزل شمارهٔ ۱۷۶

<div class="b" id="bn1"><div class="m1"><p>سحرم دولتِ بیدار به بالین آمد</p></div>
<div class="m2"><p>گفت برخیز که آن خسرو شیرین آمد</p></div></div>
<div class="b" id="bn2"><div class="m1"><p>قدحی درکش و سرخوش به تماشا بخرام</p></div>
<div class="m2"><p>تا ببینی که نگارت به چه آیین آمد</p></div></div>
<div class="b" id="bn3"><div class="m1"><p>مژدگانی بده ای خلوتیِ نافه گشای</p></div>
<div class="m2"><p>که ز صحرایِ خُتَن آهویِ مُشکین آمد</p></div></div>
<div class="b" id="bn4"><div class="m1"><p>گریه آبی به رخِ سوختگان بازآورد</p></div>
<div class="m2"><p>ناله فریادرَسِ عاشقِ مسکین آمد</p></div></div>
<div class="b" id="bn5"><div class="m1"><p>مرغِ دل باز هوادارِ کمان ابروییست</p></div>
<div class="m2"><p>ای کبوتر نگران باش که شاهین آمد</p></div></div>
<div class="b" id="bn6"><div class="m1"><p>ساقیا می بده و غم مخور از دشمن و دوست</p></div>
<div class="m2"><p>که به کامِ دلِ ما آن بشد و این آمد</p></div></div>
<div class="b" id="bn7"><div class="m1"><p>رسمِ بدعهدیِ ایام چو دید ابرِ بهار</p></div>
<div class="m2"><p>گریه‌اش بر سمن و سنبل و نسرین آمد</p></div></div>
<div class="b" id="bn8"><div class="m1"><p>چون صبا گفتهٔ حافظ بشنید از بلبل</p></div>
<div class="m2"><p>عَنبرافشان به تماشایِ رَیاحین آمد</p></div></div>