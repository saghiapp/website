---
title: >-
    غزل شمارهٔ ۱۱۳
---
# غزل شمارهٔ ۱۱۳

<div class="b" id="bn1"><div class="m1"><p>بنفشه دوش به گل گفت و خوشِ نشانی داد</p></div>
<div class="m2"><p>که تابِ من به جهان، طُرِّهٔ فلانی داد</p></div></div>
<div class="b" id="bn2"><div class="m1"><p>دلم خزانهٔ اسرار بود و دستِ قضا</p></div>
<div class="m2"><p>درش بِبَست و کلیدش به دل سِتانی داد</p></div></div>
<div class="b" id="bn3"><div class="m1"><p>شکسته وار به درگاهت آمدم، که طبیب</p></div>
<div class="m2"><p>به مومیاییِ لطفِ توام، نشانی داد</p></div></div>
<div class="b" id="bn4"><div class="m1"><p>تنش درست و دلش شاد باد و خاطر خوش</p></div>
<div class="m2"><p>که دست دادش و یاریِّ ناتوانی داد</p></div></div>
<div class="b" id="bn5"><div class="m1"><p>برو معالجهٔ خود کن ای نصیحتگو</p></div>
<div class="m2"><p>شراب و شاهدِ شیرین، که را زیانی داد؟</p></div></div>
<div class="b" id="bn6"><div class="m1"><p>گذشت بر منِ مسکین و با رقیبان گفت</p></div>
<div class="m2"><p>دریغ، حافظِ مسکینِ من، چه جانی داد</p></div></div>