---
title: >-
    غزل شمارهٔ ۴۳۴
---
# غزل شمارهٔ ۴۳۴

<div class="b" id="bn1"><div class="m1"><p>ای دل مباش یک دم خالی ز عشق و مستی</p></div>
<div class="m2"><p>وان گه برو که رستی از نیستی و هستی</p></div></div>
<div class="b" id="bn2"><div class="m1"><p>گر جان به تن ببینی مشغول کار او شو</p></div>
<div class="m2"><p>هر قبله‌ای که بینی بهتر ز خودپرستی</p></div></div>
<div class="b" id="bn3"><div class="m1"><p>با ضعف و ناتوانی همچون نسیم خوش باش</p></div>
<div class="m2"><p>بیماری اندر این ره بهتر ز تندرستی</p></div></div>
<div class="b" id="bn4"><div class="m1"><p>در مذهب طریقت خامی نشان کفر است</p></div>
<div class="m2"><p>آری طریق دولت چالاکی است و چستی</p></div></div>
<div class="b" id="bn5"><div class="m1"><p>تا فضل و عقل بینی بی‌معرفت نشینی</p></div>
<div class="m2"><p>یک نکته‌ات بگویم خود را مبین که رستی</p></div></div>
<div class="b" id="bn6"><div class="m1"><p>در آستان جانان از آسمان میندیش</p></div>
<div class="m2"><p>کز اوج سربلندی افتی به خاک پستی</p></div></div>
<div class="b" id="bn7"><div class="m1"><p>خار ار چه جان بکاهد گل عذر آن بخواهد</p></div>
<div class="m2"><p>سهل است تلخی می در جنب ذوق مستی</p></div></div>
<div class="b" id="bn8"><div class="m1"><p>صوفی پیاله پیما حافظ قرابه پرهیز</p></div>
<div class="m2"><p>ای کوته آستینان تا کی درازدستی</p></div></div>