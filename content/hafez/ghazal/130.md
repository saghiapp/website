---
title: >-
    غزل شمارهٔ ۲۱۵
---
# غزل شمارهٔ ۲۱۵

<div class="b" id="bn1"><div class="m1"><p>به کویِ میکده یا رب سحر چه مشغله بود؟</p></div>
<div class="m2"><p>که جوشِ شاهد و ساقی و شمع و مشعله بود</p></div></div>
<div class="b" id="bn2"><div class="m1"><p>حدیثِ عشق که از حرف و صوت مُستَغنیست</p></div>
<div class="m2"><p>به نالهٔ دف و نی در خروش و ولوله بود</p></div></div>
<div class="b" id="bn3"><div class="m1"><p>مباحثی که در آن مجلسِ جنون می‌رفت</p></div>
<div class="m2"><p>وَرایِ مدرسه و قال و قیلِ مسئله بود</p></div></div>
<div class="b" id="bn4"><div class="m1"><p>دل از کرشمهٔ ساقی به شُکر بود ولی</p></div>
<div class="m2"><p>ز نامساعدیِ بختش اندکی گِلِه بود</p></div></div>
<div class="b" id="bn5"><div class="m1"><p>قیاس کردم و آن چشمِ جادوانهٔ مست</p></div>
<div class="m2"><p>هزار ساحر چون سامریش در گَله بود</p></div></div>
<div class="b" id="bn6"><div class="m1"><p>بگفتمش به لبم بوسه‌ای حوالت کن</p></div>
<div class="m2"><p>به خنده گفت کِی ات با من این معامله بود؟</p></div></div>
<div class="b" id="bn7"><div class="m1"><p>ز اخترم نظری سعد در رَه است که دوش</p></div>
<div class="m2"><p>میان ماه و رخِ یارِ من مُقابله بود</p></div></div>
<div class="b" id="bn8"><div class="m1"><p>دهانِ یار که درمانِ دردِ حافظ داشت</p></div>
<div class="m2"><p>فغان که وقتِ مُرُوَّت چه تنگ حوصله بود</p></div></div>