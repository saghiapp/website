---
title: >-
    غزل شمارهٔ ۲۰۹
---
# غزل شمارهٔ ۲۰۹

<div class="b" id="bn1"><div class="m1"><p>قتلِ این خسته به شمشیرِ تو تقدیر نبود</p></div>
<div class="m2"><p>ور نه هیچ از دلِ بی‌رحمِ تو تقصیر نبود</p></div></div>
<div class="b" id="bn2"><div class="m1"><p>منِ دیوانه چو زلفِ تو رها می‌کردم</p></div>
<div class="m2"><p>هیچ لایق‌ترم از حلقهٔ زنجیر نبود</p></div></div>
<div class="b" id="bn3"><div class="m1"><p>یا رب این آینهٔ حُسن چه جوهر دارد؟</p></div>
<div class="m2"><p>که در او آهِ مرا قُوَّتِ تأثیر نبود</p></div></div>
<div class="b" id="bn4"><div class="m1"><p>سر ز حسرت به درِ میکده‌ها بَرکردم</p></div>
<div class="m2"><p>چون شناسایِ تو در صومعه یک پیر نبود</p></div></div>
<div class="b" id="bn5"><div class="m1"><p>نازنین‌تر ز قَدَت در چمنِ ناز نَرُست</p></div>
<div class="m2"><p>خوش‌تر از نقشِ تو در عالمِ تصویر نبود</p></div></div>
<div class="b" id="bn6"><div class="m1"><p>تا مگر همچو صبا باز به کویِ تو رَسَم</p></div>
<div class="m2"><p>حاصلم دوش به جز نالهٔ شبگیر نبود</p></div></div>
<div class="b" id="bn7"><div class="m1"><p>آن کشیدم ز تو ای آتشِ هجران که چو شمع</p></div>
<div class="m2"><p>جز فنای خودم از دستِ تو تدبیر نبود</p></div></div>
<div class="b" id="bn8"><div class="m1"><p>آیتی بود عذابْ اَنْدُهِ حافظ بی تو</p></div>
<div class="m2"><p>که بَرِ هیچ کَسَش حاجتِ تفسیر نبود</p></div></div>