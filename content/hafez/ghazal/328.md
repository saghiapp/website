---
title: >-
    غزل شمارهٔ ۳۹۴
---
# غزل شمارهٔ ۳۹۴

<div class="b" id="bn1"><div class="m1"><p>ای روی ماه منظر تو نوبهار حسن</p></div>
<div class="m2"><p>خال و خط تو مرکز حسن و مدار حسن</p></div></div>
<div class="b" id="bn2"><div class="m1"><p>در چشم پرخمار تو پنهان فسون سحر</p></div>
<div class="m2"><p>در زلف بی‌قرار تو پیدا قرار حسن</p></div></div>
<div class="b" id="bn3"><div class="m1"><p>ماهی نتافت همچو تو از برج نیکویی</p></div>
<div class="m2"><p>سروی نخاست چون قدت از جویبار حسن</p></div></div>
<div class="b" id="bn4"><div class="m1"><p>خرم شد از ملاحت تو عهد دلبری</p></div>
<div class="m2"><p>فرخ شد از لطافت تو روزگار حسن</p></div></div>
<div class="b" id="bn5"><div class="m1"><p>از دام زلف و دانه خال تو در جهان</p></div>
<div class="m2"><p>یک مرغ دل نماند نگشته شکار حسن</p></div></div>
<div class="b" id="bn6"><div class="m1"><p>دایم به لطف دایه طبع از میان جان</p></div>
<div class="m2"><p>می‌پرورد به ناز تو را در کنار حسن</p></div></div>
<div class="b" id="bn7"><div class="m1"><p>گرد لبت بنفشه از آن تازه و تر است</p></div>
<div class="m2"><p>کآب حیات می‌خورد از جویبار حسن</p></div></div>
<div class="b" id="bn8"><div class="m1"><p>حافظ طمع برید که بیند نظیر تو</p></div>
<div class="m2"><p>دیار نیست جز رخت اندر دیار حسن</p></div></div>