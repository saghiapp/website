---
title: >-
    غزل شمارهٔ ۱۳۴
---
# غزل شمارهٔ ۱۳۴

<div class="b" id="bn1"><div class="m1"><p>بلبلی خونِ دلی خورد و گلی حاصل کرد</p></div>
<div class="m2"><p>بادِ غیرت به صدش خار پریشان دل کرد</p></div></div>
<div class="b" id="bn2"><div class="m1"><p>طوطیی را به خیالِ شکری دل خوش بود</p></div>
<div class="m2"><p>ناگَهَش سیلِ فنا نقشِ اَمَل، باطل کرد</p></div></div>
<div class="b" id="bn3"><div class="m1"><p>قُرَّةُ الْعینِ من آن میوهٔ دل یادش باد</p></div>
<div class="m2"><p>که چه آسان بشد و کارِ مرا مشکل کرد</p></div></div>
<div class="b" id="bn4"><div class="m1"><p>ساروان بارِ من افتاد، خدا را مددی</p></div>
<div class="m2"><p>که امیدِ کرمم همرهِ این مَحمِل کرد</p></div></div>
<div class="b" id="bn5"><div class="m1"><p>رویِ خاکیّ و نمِ چشمِ مرا خوار مدار</p></div>
<div class="m2"><p>چرخ فیروزه طربخانه از این کَهگِل کرد</p></div></div>
<div class="b" id="bn6"><div class="m1"><p>آه و فریاد که از چشمِ حسودِ مهِ چرخ</p></div>
<div class="m2"><p>در لحد، ماهِ کمان ابرویِ من منزل کرد</p></div></div>
<div class="b" id="bn7"><div class="m1"><p>نزدی شاهرخ و فوت شد امکان حافظ</p></div>
<div class="m2"><p>چه کنم؟ بازی ایام مرا غافل کرد</p></div></div>