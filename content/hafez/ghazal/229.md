---
title: >-
    غزل شمارهٔ ۳۰۴
---
# غزل شمارهٔ ۳۰۴

<div class="b" id="bn1"><div class="m1"><p>دارایِ جهان نصرتِ دین خسروِ کامل</p></div>
<div class="m2"><p>یَحییِ بنِ مُظَفَّر مَلِکِ عالمِ عادل</p></div></div>
<div class="b" id="bn2"><div class="m1"><p>ای درگهِ اسلام پناهِ تو گشاده</p></div>
<div class="m2"><p>بر رویِ زمین روزنهٔ جان و دَرِ دل</p></div></div>
<div class="b" id="bn3"><div class="m1"><p>تعظیمِ تو بر جان و خِرَد واجب و لازم</p></div>
<div class="m2"><p>اِنعام تو بر کون و مکان فایض و شامل</p></div></div>
<div class="b" id="bn4"><div class="m1"><p>روزِ ازل از کِلکِ تو یک قطره سیاهی</p></div>
<div class="m2"><p>بر رویِ مَه افتاد که شد حلِّ مسائل</p></div></div>
<div class="b" id="bn5"><div class="m1"><p>خورشید چو آن خالِ سیَه دید، به دل گفت</p></div>
<div class="m2"><p>ای کاج که من بودَمی آن هندویِ مقبل</p></div></div>
<div class="b" id="bn6"><div class="m1"><p>شاها فلک از بزمِ تو در رقص و سَماع است</p></div>
<div class="m2"><p>دستِ طَرَب از دامنِ این زمزمه مَگسِل</p></div></div>
<div class="b" id="bn7"><div class="m1"><p>مِی نوش و جهان بخش که از زلفِ کمندت</p></div>
<div class="m2"><p>شد گردنِ بدخواه گرفتار سَلاسِل</p></div></div>
<div class="b" id="bn8"><div class="m1"><p>دورِ فلکی یکسَره بر مَنْهَجِ عدل است</p></div>
<div class="m2"><p>خوش باش که ظالم نَبَرد راه به منزل</p></div></div>
<div class="b" id="bn9"><div class="m1"><p>حافظ قلمِ شاه جهان مقسِمِ رزق است</p></div>
<div class="m2"><p>از بهرِ معیشت مَکُن اندیشهٔ باطل</p></div></div>