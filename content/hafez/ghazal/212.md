---
title: >-
    غزل شمارهٔ ۲۹
---
# غزل شمارهٔ ۲۹

<div class="b" id="bn1"><div class="m1"><p>ما را ز خیال تو چه پروای شراب است؟</p></div>
<div class="m2"><p>خُم گو سر خود گیر، که خُمخانه خراب است</p></div></div>
<div class="b" id="bn2"><div class="m1"><p>گر خَمر بهشت است بریزید که بی دوست</p></div>
<div class="m2"><p>هر شربت عَذبَم که دهی، عین عذاب است</p></div></div>
<div class="b" id="bn3"><div class="m1"><p>افسوس که شُد دلبر و در دیدهٔ گریان</p></div>
<div class="m2"><p>تحریرِ خیالِ خطِ او نقشِ بر آب است</p></div></div>
<div class="b" id="bn4"><div class="m1"><p>بیدار شو ای دیده که ایمن نتوان بود</p></div>
<div class="m2"><p>زین سیل دمادم که در این منزل خواب است</p></div></div>
<div class="b" id="bn5"><div class="m1"><p>معشوق عیان می‌گذرد بر تو، ولیکن</p></div>
<div class="m2"><p>اغیار همی‌بیند از آن بسته نقاب است</p></div></div>
<div class="b" id="bn6"><div class="m1"><p>گل بر رخ رنگین تو تا لطف عرق دید</p></div>
<div class="m2"><p>در آتش شوق از غم دل، غرق گلاب است</p></div></div>
<div class="b" id="bn7"><div class="m1"><p>سبز است در و دشت بیا تا نگذاریم</p></div>
<div class="m2"><p>دست از سر آبی که جهان جمله سراب است</p></div></div>
<div class="b" id="bn8"><div class="m1"><p>در کُنجِ دِماغم مطلب جای نصیحت</p></div>
<div class="m2"><p>کاین گوشه پر از زمزمهٔ چنگ و رَباب است</p></div></div>
<div class="b" id="bn9"><div class="m1"><p>حافظ چه شد ار عاشق و رند است و نظرباز</p></div>
<div class="m2"><p>بس طورِ عجب، لازم ایام شباب است</p></div></div>