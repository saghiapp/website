---
title: >-
    غزل شمارهٔ ۳۰۳
---
# غزل شمارهٔ ۳۰۳

<div class="b" id="bn1"><div class="m1"><p>شَمَمتُ روحَ وِدادٍ و شِمتُ برقَ وِصال</p></div>
<div class="m2"><p>بیا که بویِ تو را میرم ای نسیمِ شِمال</p></div></div>
<div class="b" id="bn2"><div class="m1"><p>اَحادیاً بجمالِ الحبیبِ قِف وانْزِل</p></div>
<div class="m2"><p>که نیست صبرِ جمیلم ز اشتیاقِ جَمال</p></div></div>
<div class="b" id="bn3"><div class="m1"><p>حکایتِ شبِ هجران فروگذاشته بِهْ</p></div>
<div class="m2"><p>به شکرِ آن که برافکند پرده روزِ وصال</p></div></div>
<div class="b" id="bn4"><div class="m1"><p>بیا که پردهٔ گلریزِ هفت خانهٔ چشم</p></div>
<div class="m2"><p>کَشیده‌ایم به تَحریرِ کارگاهِ خیال</p></div></div>
<div class="b" id="bn5"><div class="m1"><p>چو یار بر سرِ صلح است و عُذر می‌طلبد</p></div>
<div class="m2"><p>توان گذشت ز جورِ رقیب در همه حال</p></div></div>
<div class="b" id="bn6"><div class="m1"><p>به جز خیالِ دهانِ تو نیست در دلِ تنگ</p></div>
<div class="m2"><p>که کَس مباد چو من در پِیِ خیالِ محال</p></div></div>
<div class="b" id="bn7"><div class="m1"><p>قَتیلِ عشقِ تو شد حافظِ غریب، ولی</p></div>
<div class="m2"><p>به خاکِ ما گذری کن که خونِ مات حلال</p></div></div>