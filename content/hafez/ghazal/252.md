---
title: >-
    غزل شمارهٔ ۳۲۵
---
# غزل شمارهٔ ۳۲۵

<div class="b" id="bn1"><div class="m1"><p>گر دست دهد خاکِ کفِ پایِ نگارم</p></div>
<div class="m2"><p>بر لوحِ بَصَر خطِّ غباری بنگارم</p></div></div>
<div class="b" id="bn2"><div class="m1"><p>بر بویِ کنارِ تو شدم غرق و امید است</p></div>
<div class="m2"><p>از موجِ سرشکم که رسانَد به کنارم</p></div></div>
<div class="b" id="bn3"><div class="m1"><p>پروانهٔ او گر رسدم در طلبِ جان</p></div>
<div class="m2"><p>چون شمع همان دَم به دَمی جان بِسِپارَم</p></div></div>
<div class="b" id="bn4"><div class="m1"><p>امروز مَکَش سر ز وفایِ من و اندیش</p></div>
<div class="m2"><p>زان شب که من از غم به دعا دست برآرم</p></div></div>
<div class="b" id="bn5"><div class="m1"><p>زلفین سیاهِ تو به دلداریِ عُشّاق</p></div>
<div class="m2"><p>دادند قراری و بِبُردَند قرارم</p></div></div>
<div class="b" id="bn6"><div class="m1"><p>ای باد از آن باده نسیمی به من آور</p></div>
<div class="m2"><p>کان بویِ شفابخش بُوَد دفعِ خُمارم</p></div></div>
<div class="b" id="bn7"><div class="m1"><p>گر قلبِ دلم را نَنَهد دوست عیاری</p></div>
<div class="m2"><p>من نقدِ روان در دَمَش از دیده شمارم</p></div></div>
<div class="b" id="bn8"><div class="m1"><p>دامن مَفِشان از منِ خاکی که پس از من</p></div>
<div class="m2"><p>زین در نتواند که بَرَد باد غبارم</p></div></div>
<div class="b" id="bn9"><div class="m1"><p>حافظ لبِ لَعلَش چو مرا جانِ عزیز است</p></div>
<div class="m2"><p>عمری بُوَد آن لحظه که جان را به لب آرم</p></div></div>