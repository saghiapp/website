---
title: >-
    غزل شمارهٔ ۲۹۱
---
# غزل شمارهٔ ۲۹۱

<div class="b" id="bn1"><div class="m1"><p>ما آزموده‌ایم در این شهر بختِ خویش</p></div>
<div class="m2"><p>بیرون کشید باید از این وَرطه رَختِ خویش</p></div></div>
<div class="b" id="bn2"><div class="m1"><p>از بس که دست می‌گَزَم و آه می‌کشم</p></div>
<div class="m2"><p>آتش زدم چو گُل به تنِ لَخت لَختِ خویش</p></div></div>
<div class="b" id="bn3"><div class="m1"><p>دوشم ز بلبلی چه خوش آمد که می‌سرود</p></div>
<div class="m2"><p>گل گوش پهن کرده ز شاخِ درختِ خویش</p></div></div>
<div class="b" id="bn4"><div class="m1"><p>کای دل تو شاد باش که آن یارِ تندخو</p></div>
<div class="m2"><p>بسیار تند روی نشیند ز بختِ خویش</p></div></div>
<div class="b" id="bn5"><div class="m1"><p>خواهی که سخت و سست جهان بر تو بگذرد</p></div>
<div class="m2"><p>بگذر ز عهدِ سست و سخن‌هایِ سختِ خویش</p></div></div>
<div class="b" id="bn6"><div class="m1"><p>وقت است کز فراقِ تو وز سوزِ اندرون</p></div>
<div class="m2"><p>آتش درافکنم به همه رَخت و پَختِ خویش</p></div></div>
<div class="b" id="bn7"><div class="m1"><p>ای حافظ ار مراد مُیَسَّر شدی مدام</p></div>
<div class="m2"><p>جمشید نیز دور نماندی ز تخت خویش</p></div></div>