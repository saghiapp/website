---
title: >-
    غزل شمارهٔ ۳۰۵
---
# غزل شمارهٔ ۳۰۵

<div class="b" id="bn1"><div class="m1"><p>به وقت گُل شدم از توبهٔ شراب خَجِل</p></div>
<div class="m2"><p>که کَس مباد ز کِردارِ ناصَواب خَجِل</p></div></div>
<div class="b" id="bn2"><div class="m1"><p>صَلاحِ ما همه دامِ رَه است و من زین بحث</p></div>
<div class="m2"><p>نیَم ز شاهد و ساقی به هیچ باب خَجِل</p></div></div>
<div class="b" id="bn3"><div class="m1"><p>بُوَد که یار نَرَنجَد ز ما به خُلقِ کریم</p></div>
<div class="m2"><p>که از سؤال ملولیم و از جواب خَجِل</p></div></div>
<div class="b" id="bn4"><div class="m1"><p>ز خون که رفت شبِ دوش از سراچهٔ چشم</p></div>
<div class="m2"><p>شدیم در نظر رَهرُوانِ خواب خَجِل</p></div></div>
<div class="b" id="bn5"><div class="m1"><p>رواست نرگسِ مست ار فِکند سر در پیش</p></div>
<div class="m2"><p>که شد ز شیوهٔ آن چَشمِ پُر عِتاب خَجِل</p></div></div>
<div class="b" id="bn6"><div class="m1"><p>تویی که خوبتری ز آفتاب و شُکرِ خدا</p></div>
<div class="m2"><p>که نیستم ز تو در رویِ آفتاب خَجِل</p></div></div>
<div class="b" id="bn7"><div class="m1"><p>حجابِ ظلمت از آن بست آبِ خضر که گشت</p></div>
<div class="m2"><p>ز شعرِ حافظ و آن طَبعِ همچو آب خِجِل</p></div></div>