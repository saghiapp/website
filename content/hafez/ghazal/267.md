---
title: >-
    غزل شمارهٔ ۳۳۹
---
# غزل شمارهٔ ۳۳۹

<div class="b" id="bn1"><div class="m1"><p>خیالِ رویِ تو چون بُگذَرَد به گلشنِ چَشم</p></div>
<div class="m2"><p>دل از پِیِ نظر آید به سویِ روزنِ چَشم</p></div></div>
<div class="b" id="bn2"><div class="m1"><p>سزایِ تکیه گَهَت مَنظَری نمی‌بینم</p></div>
<div class="m2"><p>منم ز عالم و این گوشهٔ مُعَیَّنِ چَشم</p></div></div>
<div class="b" id="bn3"><div class="m1"><p>بیا که لَعل و گَُهَر در نثارِ مَقْدَمِ تو</p></div>
<div class="m2"><p>ز گنجِ خانهٔ دل می‌کشم به روزنِ چَشم</p></div></div>
<div class="b" id="bn4"><div class="m1"><p>سَحَر سِرِشکِ رَوانم سرِ خرابی داشت</p></div>
<div class="m2"><p>گَرَم نه خونِ جگر می‌گرفت دامنِ چَشم</p></div></div>
<div class="b" id="bn5"><div class="m1"><p>نخست روز که دیدم رخِ تو دل می‌گفت</p></div>
<div class="m2"><p>اگر رسَد خِلَلی، خونِ من به گردنِ چَشم</p></div></div>
<div class="b" id="bn6"><div class="m1"><p>به بویِ مژدهٔ وصلِ تو تا سَحَر، شبِ دوش</p></div>
<div class="m2"><p>به راهِ باد نهادم چراغِ روشنِ چَشم</p></div></div>
<div class="b" id="bn7"><div class="m1"><p>به مردمی که دلِ دردمندِ حافظ را</p></div>
<div class="m2"><p>مَزَن به ناوَکِ دلدوزِ مردم افکنِ چَشم</p></div></div>