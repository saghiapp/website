---
title: >-
    غزل شمارهٔ ۳۰۹
---
# غزل شمارهٔ ۳۰۹

<div class="b" id="bn1"><div class="m1"><p>عشقبازیّ و جوانیّ و شرابِ لَعلْ فام</p></div>
<div class="m2"><p>مجلسِ اُنس و حریفِ همدم و شُربِ مدام</p></div></div>
<div class="b" id="bn2"><div class="m1"><p>ساقیِ شِکَّردهان و مُطربِ شیرین سخن</p></div>
<div class="m2"><p>همنشینی نیک کردار و ندیمی نیک نام</p></div></div>
<div class="b" id="bn3"><div class="m1"><p>شاهدی از لطف و پاکی رَشکِ آبِ زندگی</p></div>
<div class="m2"><p>دلبری در حُسن و خوبی غیرتِ ماهِ تمام</p></div></div>
<div class="b" id="bn4"><div class="m1"><p>بَزمگاهی دلنِشان، چون قصرِ فردوسِ بَرین</p></div>
<div class="m2"><p>گلشنی پیرامُنَش چون روضهٔ دارُالسَّلام</p></div></div>
<div class="b" id="bn5"><div class="m1"><p>صف نشینان نیکخواه و پیشکاران با ادب</p></div>
<div class="m2"><p>دوستداران صاحب‌اسرار و حریفان دوستکام</p></div></div>
<div class="b" id="bn6"><div class="m1"><p>بادهٔ گلرنگِ تلخِ تیزِ خوشخوارِ سَبُک</p></div>
<div class="m2"><p>نُقلَش از لَعلِ نگار و نَقلَش از یاقوتِ خام</p></div></div>
<div class="b" id="bn7"><div class="m1"><p>غمزهٔ ساقی به یَغمایِ خِرَد آهِخته تیغ</p></div>
<div class="m2"><p>زلفِ جانان از برایِ صیدِ دل گسترده دام</p></div></div>
<div class="b" id="bn8"><div class="m1"><p>نکته‌دانی بَذله‌گو چون حافظِ شیرین سخن</p></div>
<div class="m2"><p>بخشش‌آموزی جهان‌افروز چون حاجی قوام</p></div></div>
<div class="b" id="bn9"><div class="m1"><p>هر که این عِشرت نخواهد خوشدلی بر وی تباه</p></div>
<div class="m2"><p>وان که این مجلس نجوید زندگی بر وی حرام</p></div></div>