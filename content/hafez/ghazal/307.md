---
title: >-
    غزل شمارهٔ ۳۷۵
---
# غزل شمارهٔ ۳۷۵

<div class="b" id="bn1"><div class="m1"><p>صوفی بیا که خرقه سالوس برکشیم</p></div>
<div class="m2"><p>وین نقش زرق را خط بطلان به سر کشیم</p></div></div>
<div class="b" id="bn2"><div class="m1"><p>نذر و فتوح صومعه در وجه می‌نهیم</p></div>
<div class="m2"><p>دلق ریا به آب خرابات برکشیم</p></div></div>
<div class="b" id="bn3"><div class="m1"><p>فردا اگر نه روضه رضوان به ما دهند</p></div>
<div class="m2"><p>غلمان ز روضه حور ز جنت به درکشیم</p></div></div>
<div class="b" id="bn4"><div class="m1"><p>بیرون جهیم سرخوش و از بزم صوفیان</p></div>
<div class="m2"><p>غارت کنیم باده و شاهد به بر کشیم</p></div></div>
<div class="b" id="bn5"><div class="m1"><p>عشرت کنیم ور نه به حسرت کشندمان</p></div>
<div class="m2"><p>روزی که رخت جان به جهانی دگر کشیم</p></div></div>
<div class="b" id="bn6"><div class="m1"><p>سر خدا که در تتق غیب منزویست</p></div>
<div class="m2"><p>مستانه‌اش نقاب ز رخسار برکشیم</p></div></div>
<div class="b" id="bn7"><div class="m1"><p>کو جلوه‌ای ز ابروی او تا چو ماه نو</p></div>
<div class="m2"><p>گوی سپهر در خم چوگان زر کشیم</p></div></div>
<div class="b" id="bn8"><div class="m1"><p>حافظ نه حد ماست چنین لاف‌ها زدن</p></div>
<div class="m2"><p>پای از گلیم خویش چرا بیشتر کشیم</p></div></div>