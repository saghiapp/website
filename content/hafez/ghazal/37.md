---
title: >-
    غزل شمارهٔ ۱۳۱
---
# غزل شمارهٔ ۱۳۱

<div class="b" id="bn1"><div class="m1"><p>بیا که تُرکِ فلک خوانِ روزه غارت کرد</p></div>
<div class="m2"><p>هلالِ عید به دورِ قدح اشارت کرد</p></div></div>
<div class="b" id="bn2"><div class="m1"><p>ثوابِ روزه و حجِ قبول آن کس برد</p></div>
<div class="m2"><p>که خاکِ میکدهٔ عشق را زیارت کرد</p></div></div>
<div class="b" id="bn3"><div class="m1"><p>مُقامِ اصلیِ ما گوشهٔ خرابات است</p></div>
<div class="m2"><p>خداش خیر دهاد آن که این عمارت کرد</p></div></div>
<div class="b" id="bn4"><div class="m1"><p>بهایِ بادهٔ چون لعل چیست؟ جوهرِ عقل</p></div>
<div class="m2"><p>بیا که سود کسی برد، کاین تجارت کرد</p></div></div>
<div class="b" id="bn5"><div class="m1"><p>نماز در خَمِ آن ابروانِ محرابی</p></div>
<div class="m2"><p>کسی کُنَد که به خونِ جگر طهارت کرد</p></div></div>
<div class="b" id="bn6"><div class="m1"><p>فغان که نرگس جَمّاشِ شیخِ شهر امروز</p></div>
<div class="m2"><p>نظر به دُردکشان از سرِ حقارت کرد</p></div></div>
<div class="b" id="bn7"><div class="m1"><p>به رویِ یار نظر کن ز دیده مِنّت دار</p></div>
<div class="m2"><p>که کاردیده، نظر از سرِ بِصارت کرد</p></div></div>
<div class="b" id="bn8"><div class="m1"><p>حدیثِ عشق ز حافظ شنو نه از واعظ</p></div>
<div class="m2"><p>اگر چه صنعتِ بسیار در عبارت کرد</p></div></div>