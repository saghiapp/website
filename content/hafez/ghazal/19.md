---
title: >-
    غزل شمارهٔ ۱۱۵
---
# غزل شمارهٔ ۱۱۵

<div class="b" id="bn1"><div class="m1"><p>درختِ دوستی بنشان که کامِ دل به بار آرد</p></div>
<div class="m2"><p>نهالِ دشمنی بَرکَن که رنج بی‌شمار آرد</p></div></div>
<div class="b" id="bn2"><div class="m1"><p>چو مهمانِ خراباتی به عزت باش با رندان</p></div>
<div class="m2"><p>که دردِ سر کشی جانا، گرت مستی خمار آرد</p></div></div>
<div class="b" id="bn3"><div class="m1"><p>شبِ صحبت غنیمت دان که بعد از روزگارِ ما</p></div>
<div class="m2"><p>بسی گردش کُنَد گردون، بسی لیل و نهار آرد</p></div></div>
<div class="b" id="bn4"><div class="m1"><p>عِماری دارِ لیلی را که مَهدِ ماه در حکم است</p></div>
<div class="m2"><p>خدا را در دل اندازش که بر مجنون گذار آرد</p></div></div>
<div class="b" id="bn5"><div class="m1"><p>بهارِ عمر خواه ای دل، وگرنه این چمن هر سال</p></div>
<div class="m2"><p>چو نسرین صد گل آرد بار و چون بلبل هِزار آرد</p></div></div>
<div class="b" id="bn6"><div class="m1"><p>خدا را چون دلِ ریشم قراری بست با زلفت</p></div>
<div class="m2"><p>بفرما لعلِ نوشین را که زودش باقرار آرد</p></div></div>
<div class="b" id="bn7"><div class="m1"><p>در این باغ از خدا خواهد دگر پیرانه سر حافظ</p></div>
<div class="m2"><p>نشیند بر لبِ جویی و سروی در کنار آرد</p></div></div>