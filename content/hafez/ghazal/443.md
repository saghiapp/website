---
title: >-
    غزل شمارهٔ ۵۱
---
# غزل شمارهٔ ۵۱

<div class="b" id="bn1"><div class="m1"><p>لعلِ سیرابِ به خون تشنه، لب یار من است</p></div>
<div class="m2"><p>وز پی دیدنِ او دادنِ جان، کار من است</p></div></div>
<div class="b" id="bn2"><div class="m1"><p>شرم از آن چشمِ سیه بادش و مژگان دراز</p></div>
<div class="m2"><p>هر که دل بردنِ او دید و در انکارِ من است</p></div></div>
<div class="b" id="bn3"><div class="m1"><p>ساروانْ رخْت به دروازه مَبَر کان سرِ کو</p></div>
<div class="m2"><p>شاهراهیست که منزلگهِ دلدارِ من است</p></div></div>
<div class="b" id="bn4"><div class="m1"><p>بندهٔ طالعِ خویشم که در این قحطِ وفا</p></div>
<div class="m2"><p>عشق آن لولی سرمست، خریدار من است</p></div></div>
<div class="b" id="bn5"><div class="m1"><p>طَبلِهٔ عطرِ گل و زلفِ عبیر افشانش</p></div>
<div class="m2"><p>فیضِ یک شَمِّه ز بوی خوشِ عطارِ من است</p></div></div>
<div class="b" id="bn6"><div class="m1"><p>باغبان، همچو نسیمم ز درِ خویش مران</p></div>
<div class="m2"><p>کآبِ گلزارِ تو از اشکِ چو گلنارِ من است</p></div></div>
<div class="b" id="bn7"><div class="m1"><p>شربتِ قند و گلاب از لبِ یارم فرمود</p></div>
<div class="m2"><p>نرگس او که طبیبِ دلِ بیمارِ من است</p></div></div>
<div class="b" id="bn8"><div class="m1"><p>آن که در طرزِ غزل نکته به حافظ آموخت</p></div>
<div class="m2"><p>یارِ شیرین سخنِ نادره گفتارِ من است</p></div></div>