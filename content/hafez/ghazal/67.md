---
title: >-
    غزل شمارهٔ ۱۵۹
---
# غزل شمارهٔ ۱۵۹

<div class="b" id="bn1"><div class="m1"><p>نقدِ صوفی نه همه صافیِ بی‌غَش باشد</p></div>
<div class="m2"><p>ای بسا خرقه که مُستوجبِ آتش باشد</p></div></div>
<div class="b" id="bn2"><div class="m1"><p>صوفیِ ما که ز وِردِ سحری مست شدی</p></div>
<div class="m2"><p>شامگاهش نگران باش که سرخوش باشد</p></div></div>
<div class="b" id="bn3"><div class="m1"><p>خوش بُوَد گر مَحَکِ تجربه آید به میان</p></div>
<div class="m2"><p>تا سِیَه روی شود هر که در او غَش باشد</p></div></div>
<div class="b" id="bn4"><div class="m1"><p>خَطِّ ساقی گر از این گونه زند نقش بر آب</p></div>
<div class="m2"><p>ای بسا رُخ که به خونابه مُنَقَّش باشد</p></div></div>
<div class="b" id="bn5"><div class="m1"><p>ناز پروردِ تَنَعُّم نَبَرَد راه به دوست</p></div>
<div class="m2"><p>عاشقی شیوهٔ رندانِ بلاکش باشد</p></div></div>
<div class="b" id="bn6"><div class="m1"><p>غمِ دنیای دَنی چند خوری؟ باده بخور</p></div>
<div class="m2"><p>حیف باشد دلِ دانا که مُشَوَّش باشد</p></div></div>
<div class="b" id="bn7"><div class="m1"><p>دلق و سجادهٔ حافظ بِبَرَد باده فروش</p></div>
<div class="m2"><p>گر شرابش ز کفِ ساقی مَه وَش باشد</p></div></div>