---
title: >-
    غزل شمارهٔ ۲۵۳
---
# غزل شمارهٔ ۲۵۳

<div class="b" id="bn1"><div class="m1"><p>ای خُرَّم از فروغِ رُخَت لاله زارِ عمر</p></div>
<div class="m2"><p>بازآ که ریخت بی گُلِ رویت بهارِ عمر</p></div></div>
<div class="b" id="bn2"><div class="m1"><p>از دیده گر سرشک چو باران چِکَد رواست</p></div>
<div class="m2"><p>کاندر غمت چو برق بِشُد روزگارِ عمر</p></div></div>
<div class="b" id="bn3"><div class="m1"><p>این یک دو دَم که مهلتِ دیدار ممکن است</p></div>
<div class="m2"><p>دریاب کارِ ما که نه پیداست کارِ عمر</p></div></div>
<div class="b" id="bn4"><div class="m1"><p>تا کی مِی صَبوح و شِکرخوابِ بامداد</p></div>
<div class="m2"><p>هشیار گَرد، هان که گذشت اختیارِ عمر</p></div></div>
<div class="b" id="bn5"><div class="m1"><p>دی در گذار بود و نظر سویِ ما نکرد</p></div>
<div class="m2"><p>بیچاره دل که هیچ ندید از گذارِ عمر</p></div></div>
<div class="b" id="bn6"><div class="m1"><p>اندیشه از محیطِ فنا نیست هر که را</p></div>
<div class="m2"><p>بر نقطهٔ دهانِ تو باشد مدارِ عمر</p></div></div>
<div class="b" id="bn7"><div class="m1"><p>در هر طرف ز خیلِ حوادث کمین‌گهیست</p></div>
<div class="m2"><p>زان رو عِنان گسسته دَوانَد سوارِ عمر</p></div></div>
<div class="b" id="bn8"><div class="m1"><p>بی عمر زنده‌ام من و این بس عجب مدار</p></div>
<div class="m2"><p>روز فِراق را که نَهَد در شمارِ عمر</p></div></div>
<div class="b" id="bn9"><div class="m1"><p>حافظ سخن بگوی که بر صفحهٔ جهان</p></div>
<div class="m2"><p>این نقش مانَد از قَلَمَت یادگارِ عمر</p></div></div>