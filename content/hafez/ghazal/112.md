---
title: >-
    غزل شمارهٔ ۲
---
# غزل شمارهٔ ۲

<div class="b" id="bn1"><div class="m1"><p>صلاحِ کار کجا و منِ خراب کجا</p></div>
<div class="m2"><p>ببین تفاوتِ ره کز کجاست تا بکجا</p></div></div>
<div class="b" id="bn2"><div class="m1"><p>دلم ز صومعه بگرفت و خِرقِهٔ سالوس</p></div>
<div class="m2"><p>کجاست دیرِ مُغان و شرابِ ناب کجا</p></div></div>
<div class="b" id="bn3"><div class="m1"><p>چه نسبت است به رندی صَلاح و تقوا را</p></div>
<div class="m2"><p>سماعِ وعظ کجا، نغمهٔ رباب کجا</p></div></div>
<div class="b" id="bn4"><div class="m1"><p>ز رویِ دوست دلِ دشمنان چه دریابد</p></div>
<div class="m2"><p>چراغِ مرده کجا، شمعِ آفتاب کجا</p></div></div>
<div class="b" id="bn5"><div class="m1"><p>چو کُحلِ بینشِ ما خاکِ آستانِ شماست</p></div>
<div class="m2"><p>کجا رویم؟، بفرما، ازین جناب کجا</p></div></div>
<div class="b" id="bn6"><div class="m1"><p>مبین به سیبِ زَنَخدان که چاه در راه است</p></div>
<div class="m2"><p>کجا همی‌ روی ای دل بدین شتاب کجا</p></div></div>
<div class="b" id="bn7"><div class="m1"><p>بشد، که یاد خوشش باد، روزگارِ وصال</p></div>
<div class="m2"><p>خود آن کرشمه کجا رفت و آن عِتاب کجا</p></div></div>
<div class="b" id="bn8"><div class="m1"><p>قرار و خواب ز حافظ طمع مدار ای دوست</p></div>
<div class="m2"><p>قرار چیست؟ صبوری کدام و خواب کجا؟</p></div></div>