---
title: >-
    غزل شمارهٔ ۱۵۲
---
# غزل شمارهٔ ۱۵۲

<div class="b" id="bn1"><div class="m1"><p>در ازل پرتوِ حُسنت ز تجلی دَم زد</p></div>
<div class="m2"><p>عشق پیدا شد و آتش به همه عالم زد</p></div></div>
<div class="b" id="bn2"><div class="m1"><p>جلوه‌ای کرد رُخَت دید مَلَک عشق نداشت</p></div>
<div class="m2"><p>عینِ آتش شد از این غیرت و بر آدم زد</p></div></div>
<div class="b" id="bn3"><div class="m1"><p>عقل می‌خواست کز آن شعله چراغ افروزد</p></div>
<div class="m2"><p>برق غیرت بدرخشید و جهان برهم زد</p></div></div>
<div class="b" id="bn4"><div class="m1"><p>مدعی خواست که آید به تماشاگَهِ راز</p></div>
<div class="m2"><p>دست غیب آمد و بر سینهٔ نامحرم زد</p></div></div>
<div class="b" id="bn5"><div class="m1"><p>دیگران قرعهٔ قسمت همه بر عیش زدند</p></div>
<div class="m2"><p>دل غمدیدهٔ ما بود که هم بر غم زد</p></div></div>
<div class="b" id="bn6"><div class="m1"><p>جانِ عِلْوی هوسِ چاهِ زنخدان تو داشت</p></div>
<div class="m2"><p>دست در حلقهٔ آن زلفِ خَم اندر خَم زد</p></div></div>
<div class="b" id="bn7"><div class="m1"><p>حافظ آن روز طربنامهٔ عشق تو نوشت</p></div>
<div class="m2"><p>که قلم بر سرِ اسبابِ دلِ خُرَّم زد</p></div></div>