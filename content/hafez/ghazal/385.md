---
title: >-
    غزل شمارهٔ ۴۴۵
---
# غزل شمارهٔ ۴۴۵

<div class="b" id="bn1"><div class="m1"><p>تو را که هر چه مراد است در جهان داری</p></div>
<div class="m2"><p>چه غم ز حال ضعیفان ناتوان داری</p></div></div>
<div class="b" id="bn2"><div class="m1"><p>بخواه جان و دل از بنده و روان بستان</p></div>
<div class="m2"><p>که حکم بر سر آزادگان روان داری</p></div></div>
<div class="b" id="bn3"><div class="m1"><p>میان نداری و دارم عجب که هر ساعت</p></div>
<div class="m2"><p>میان مجمع خوبان کنی میانداری</p></div></div>
<div class="b" id="bn4"><div class="m1"><p>بیاض روی تو را نیست نقش درخور از آنک</p></div>
<div class="m2"><p>سوادی از خط مشکین بر ارغوان داری</p></div></div>
<div class="b" id="bn5"><div class="m1"><p>بنوش می که سبکروحی و لطیف مدام</p></div>
<div class="m2"><p>علی الخصوص در آن دم که سر گران داری</p></div></div>
<div class="b" id="bn6"><div class="m1"><p>مکن عتاب از این بیش و جور بر دل ما</p></div>
<div class="m2"><p>مکن هر آن چه توانی که جای آن داری</p></div></div>
<div class="b" id="bn7"><div class="m1"><p>به اختیارت اگر صد هزار تیر جفاست</p></div>
<div class="m2"><p>به قصد جان من خسته در کمان داری</p></div></div>
<div class="b" id="bn8"><div class="m1"><p>بکش جفای رقیبان مدام و جور حسود</p></div>
<div class="m2"><p>که سهل باشد اگر یار مهربان داری</p></div></div>
<div class="b" id="bn9"><div class="m1"><p>به وصل دوست گرت دست می‌دهد یک دم</p></div>
<div class="m2"><p>برو که هر چه مراد است در جهان داری</p></div></div>
<div class="b" id="bn10"><div class="m1"><p>چو گل به دامن از این باغ می‌بری حافظ</p></div>
<div class="m2"><p>چه غم ز ناله و فریاد باغبان داری</p></div></div>