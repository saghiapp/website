---
title: >-
    غزل شمارهٔ ۲۲۲
---
# غزل شمارهٔ ۲۲۲

<div class="b" id="bn1"><div class="m1"><p>از سرِ کویِ تو هر کو به ملالت برود</p></div>
<div class="m2"><p>نرود کارش و آخِر به خجالت برود</p></div></div>
<div class="b" id="bn2"><div class="m1"><p>کاروانی که بُوَد بدرقه‌اش حفظِ خدا</p></div>
<div class="m2"><p>به تَجَمُّل بنشیند به جَلالت برود</p></div></div>
<div class="b" id="bn3"><div class="m1"><p>سالک از نورِ هدایت بِبَرَد راه به دوست</p></div>
<div class="m2"><p>که به جایی نرسد گر به ضَلالت برود</p></div></div>
<div class="b" id="bn4"><div class="m1"><p>کامِ خود آخرِ عمر از مِی و معشوق بگیر</p></div>
<div class="m2"><p>حیفِ اوقات که یک سر به بطالت برود</p></div></div>
<div class="b" id="bn5"><div class="m1"><p>ای دلیلِ دلِ گمگشته خدا را مددی</p></div>
<div class="m2"><p>که غریب اَر نَبَرَد رَه، به دلالت برود</p></div></div>
<div class="b" id="bn6"><div class="m1"><p>حکمِ مستوری و مستی همه بر خاتِمَت است</p></div>
<div class="m2"><p>کس ندانست که آخِر به چه حالت برود</p></div></div>
<div class="b" id="bn7"><div class="m1"><p>حافظ از چشمهٔ حکمت به کف آور جامی</p></div>
<div class="m2"><p>بو که از لوحِ دلت نقشِ جهالت برود</p></div></div>