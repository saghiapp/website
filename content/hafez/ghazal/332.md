---
title: >-
    غزل شمارهٔ ۳۹۸
---
# غزل شمارهٔ ۳۹۸

<div class="b" id="bn1"><div class="m1"><p>ای نور چشم من سخنی هست گوش کن</p></div>
<div class="m2"><p>چون ساغرت پر است بنوشان و نوش کن</p></div></div>
<div class="b" id="bn2"><div class="m1"><p>در راه عشق وسوسه اهرمن بسیست</p></div>
<div class="m2"><p>پیش آی و گوش دل به پیام سروش کن</p></div></div>
<div class="b" id="bn3"><div class="m1"><p>برگ نوا تبه شد و ساز طرب نماند</p></div>
<div class="m2"><p>ای چنگ ناله برکش و ای دف خروش کن</p></div></div>
<div class="b" id="bn4"><div class="m1"><p>تسبیح و خرقه لذت مستی نبخشدت</p></div>
<div class="m2"><p>همت در این عمل طلب از می فروش کن</p></div></div>
<div class="b" id="bn5"><div class="m1"><p>پیران سخن ز تجربه گویند گفتمت</p></div>
<div class="m2"><p>هان ای پسر که پیر شوی پند گوش کن</p></div></div>
<div class="b" id="bn6"><div class="m1"><p>بر هوشمند سلسله ننهاد دست عشق</p></div>
<div class="m2"><p>خواهی که زلف یار کشی ترک هوش کن</p></div></div>
<div class="b" id="bn7"><div class="m1"><p>با دوستان مضایقه در عمر و مال نیست</p></div>
<div class="m2"><p>صد جان فدای یار نصیحت نیوش کن</p></div></div>
<div class="b" id="bn8"><div class="m1"><p>ساقی که جامت از می صافی تهی مباد</p></div>
<div class="m2"><p>چشم عنایتی به من دردنوش کن</p></div></div>
<div class="b" id="bn9"><div class="m1"><p>سرمست در قبای زرافشان چو بگذری</p></div>
<div class="m2"><p>یک بوسه نذر حافظ پشمینه پوش کن</p></div></div>