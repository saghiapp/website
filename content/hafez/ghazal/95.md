---
title: >-
    غزل شمارهٔ ۱۸۴
---
# غزل شمارهٔ ۱۸۴

<div class="b" id="bn1"><div class="m1"><p>دوش دیدم که ملایک درِ میخانه زدند</p></div>
<div class="m2"><p>گِلِ آدم بِسِرشتَند و به پیمانه زدند</p></div></div>
<div class="b" id="bn2"><div class="m1"><p>ساکنانِ حرمِ سِتْر و عِفافِ ملکوت</p></div>
<div class="m2"><p>با منِ راه نشین بادهٔ مستانه زدند</p></div></div>
<div class="b" id="bn3"><div class="m1"><p>آسمان بارِ امانت نتوانست کشید</p></div>
<div class="m2"><p>قرعهٔ کار به نامِ منِ دیوانه زدند</p></div></div>
<div class="b" id="bn4"><div class="m1"><p>جنگِ هفتاد و دو ملت همه را عُذر بِنِه</p></div>
<div class="m2"><p>چون ندیدند حقیقت رَهِ افسانه زدند</p></div></div>
<div class="b" id="bn5"><div class="m1"><p>شُکرِ ایزد که میانِ من و او صلح افتاد</p></div>
<div class="m2"><p>صوفیان رقص کنان ساغرِ شکرانه زدند</p></div></div>
<div class="b" id="bn6"><div class="m1"><p>آتش آن نیست که از شعلهٔ او خندد شمع</p></div>
<div class="m2"><p>آتش آن است که در خرمن پروانه زدند</p></div></div>
<div class="b" id="bn7"><div class="m1"><p>کس چو حافظ نَگُشاد از رخِ اندیشه نقاب</p></div>
<div class="m2"><p>تا سرِ زلفِ سخن را به قلم شانه زدند</p></div></div>