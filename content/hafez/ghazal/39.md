---
title: >-
    غزل شمارهٔ ۱۳۳
---
# غزل شمارهٔ ۱۳۳

<div class="b" id="bn1"><div class="m1"><p>صوفی نهاد دام و سَرِ حُقِّه، باز کرد</p></div>
<div class="m2"><p>بنیادِ مکر با فلکِ حُقِّه‌باز کرد</p></div></div>
<div class="b" id="bn2"><div class="m1"><p>بازیِ چرخ بشکندش بیضه در کلاه</p></div>
<div class="m2"><p>زیرا که عَرضِ شعبده با اهلِ راز کرد</p></div></div>
<div class="b" id="bn3"><div class="m1"><p>ساقی بیا که شاهدِ رعنایِ صوفیان</p></div>
<div class="m2"><p>دیگر به جلوه آمد و آغازِ ناز کرد</p></div></div>
<div class="b" id="bn4"><div class="m1"><p>این مطرب از کجاست که سازِ عراق ساخت؟</p></div>
<div class="m2"><p>و آهنگ بازگشت به راهِ حجاز کرد</p></div></div>
<div class="b" id="bn5"><div class="m1"><p>ای دل بیا که ما به پناهِ خدا رویم</p></div>
<div class="m2"><p>زآنچ آستینِ کوته و دستِ دراز کرد</p></div></div>
<div class="b" id="bn6"><div class="m1"><p>صنعت مَکُن که هر که محبت نه راست باخت</p></div>
<div class="m2"><p>عشقش به روی دل درِ معنی فراز کرد</p></div></div>
<div class="b" id="bn7"><div class="m1"><p>فردا که پیشگاهِ حقیقت شود پدید</p></div>
<div class="m2"><p>شرمنده رَهرُوی، که عمل بر مجاز کرد</p></div></div>
<div class="b" id="bn8"><div class="m1"><p>ای کبک خوش خُرام کجا می‌روی؟ بایست</p></div>
<div class="m2"><p>غَرِّه مشو که گربهٔ زاهد نماز کرد</p></div></div>
<div class="b" id="bn9"><div class="m1"><p>حافظ مکن ملامتِ رندان که در ازل</p></div>
<div class="m2"><p>ما را خدا ز زهدِ ریا بی‌نیاز کرد</p></div></div>