---
title: >-
    غزل شمارهٔ ۴۴۳
---
# غزل شمارهٔ ۴۴۳

<div class="b" id="bn1"><div class="m1"><p>چو سرو اگر بخرامی دمی به گلزاری</p></div>
<div class="m2"><p>خورد ز غیرت روی تو هر گلی خاری</p></div></div>
<div class="b" id="bn2"><div class="m1"><p>ز کفر زلف تو هر حلقه‌ای و آشوبی</p></div>
<div class="m2"><p>ز سحر چشم تو هر گوشه‌ای و بیماری</p></div></div>
<div class="b" id="bn3"><div class="m1"><p>مرو چو بخت من ای چشم مست یار به خواب</p></div>
<div class="m2"><p>که در پی است ز هر سویت آه بیداری</p></div></div>
<div class="b" id="bn4"><div class="m1"><p>نثار خاک رهت نقد جان من هر چند</p></div>
<div class="m2"><p>که نیست نقد روان را بر تو مقداری</p></div></div>
<div class="b" id="bn5"><div class="m1"><p>دلا همیشه مزن لاف زلف دلبندان</p></div>
<div class="m2"><p>چو تیره رای شوی کی گشایدت کاری</p></div></div>
<div class="b" id="bn6"><div class="m1"><p>سرم برفت و زمانی به سر نرفت این کار</p></div>
<div class="m2"><p>دلم گرفت و نبودت غم گرفتاری</p></div></div>
<div class="b" id="bn7"><div class="m1"><p>چو نقطه گفتمش اندر میان دایره آی</p></div>
<div class="m2"><p>به خنده گفت که ای حافظ این چه پرگاری</p></div></div>