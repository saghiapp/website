---
title: >-
    غزل شمارهٔ ۲۹۲
---
# غزل شمارهٔ ۲۹۲

<div class="b" id="bn1"><div class="m1"><p>قسم به حشمت و جاه و جلالِ شاه شجاع</p></div>
<div class="m2"><p>که نیست با کَسَم از بهرِ مال و جاه نزاع</p></div></div>
<div class="b" id="bn2"><div class="m1"><p>شرابِ خانگیم بس مِیِ مُغانِه بیار</p></div>
<div class="m2"><p>حریفِ باده رسید ای رفیقِ توبه وِداع</p></div></div>
<div class="b" id="bn3"><div class="m1"><p>خدای را به مِی‌ام شست و شویِ خِرقه کنید</p></div>
<div class="m2"><p>که من نمی‌شِنَوَم بویِ خیرِ از این اوضاع</p></div></div>
<div class="b" id="bn4"><div class="m1"><p>ببین که رقص کُنان می‌رود به نالهٔ چنگ</p></div>
<div class="m2"><p>کسی که رُخصه نفرمودی اِسْتِماعِ سَماع</p></div></div>
<div class="b" id="bn5"><div class="m1"><p>به عاشقان نظری کن به شُکرِ این نعمت</p></div>
<div class="m2"><p>که من غلامِ مطیعم، تو پادشاهِ مُطاع</p></div></div>
<div class="b" id="bn6"><div class="m1"><p>به فیضِ جرعهٔ جامِ تو تشنه‌ایم، ولی</p></div>
<div class="m2"><p>نمی‌کنیم دلیری نمی‌دهیم صُداع</p></div></div>
<div class="b" id="bn7"><div class="m1"><p>جبین و چهرهٔ حافظ خدا جدا مَکُناد</p></div>
<div class="m2"><p>ز خاکِ بارگه کبریایِ شاه شجاع</p></div></div>