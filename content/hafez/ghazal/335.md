---
title: >-
    غزل شمارهٔ ۴۰
---
# غزل شمارهٔ ۴۰

<div class="b" id="bn1"><div class="m1"><p>اَلمِنَّةُ لِلَّه که درِ میکده باز است</p></div>
<div class="m2"><p>زان رو که مرا بر در او روی نیاز است</p></div></div>
<div class="b" id="bn2"><div class="m1"><p>خُم‌ها همه در جوش و خروشند ز مستی</p></div>
<div class="m2"><p>وان می که در آن جاست حقیقت، نه مجاز است</p></div></div>
<div class="b" id="bn3"><div class="m1"><p>از وی همه مستی و غرور است و تکبر</p></div>
<div class="m2"><p>وز ما همه بیچارگی و عجز و نیاز است</p></div></div>
<div class="b" id="bn4"><div class="m1"><p>رازی که بَرِ غیر نگفتیم و نگوییم</p></div>
<div class="m2"><p>با دوست بگوییم که او محرم راز است</p></div></div>
<div class="b" id="bn5"><div class="m1"><p>شرحِ شِکَنِ زلفِ خَم اندر خَم جانان</p></div>
<div class="m2"><p>کوته نتوان کرد که این قصه دراز است</p></div></div>
<div class="b" id="bn6"><div class="m1"><p>بارِ دلِ مجنون و خَمِ طُرِّهٔ لیلی</p></div>
<div class="m2"><p>رخسارهٔ محمود و کفِ پایِ ایاز است</p></div></div>
<div class="b" id="bn7"><div class="m1"><p>بردوخته‌ام دیده چو باز از همه عالم</p></div>
<div class="m2"><p>تا دیدهٔ من بر رُخِ زیبایِ تو باز است</p></div></div>
<div class="b" id="bn8"><div class="m1"><p>در کعبهٔ کوی تو هر آن کس که بیاید</p></div>
<div class="m2"><p>از قبلهٔ ابروی تو در عینِ نماز است</p></div></div>
<div class="b" id="bn9"><div class="m1"><p>ای مجلسیان، سوزِ دلِ حافظِ مسکین</p></div>
<div class="m2"><p>از شمع بپرسید که در سوز و گداز است</p></div></div>