---
title: >-
    غزل شمارهٔ ۶۷
---
# غزل شمارهٔ ۶۷

<div class="b" id="bn1"><div class="m1"><p>یا رب این شمع دل افروز ز کاشانهٔ کیست؟</p></div>
<div class="m2"><p>جانِ ما سوخت، بپرسید که جانانه کیست؟</p></div></div>
<div class="b" id="bn2"><div class="m1"><p>حالیا خانه‌براندازِ دل و دین من است</p></div>
<div class="m2"><p>تا در آغوش که می‌خسبد و همخانه کیست</p></div></div>
<div class="b" id="bn3"><div class="m1"><p>بادهٔ لعل لبش کز لبِ من دور مباد</p></div>
<div class="m2"><p>راحِ روح که و پیمان‌ده پیمانه کیست؟</p></div></div>
<div class="b" id="bn4"><div class="m1"><p>دولتِ صحبتِ آن شمعِ سعادت‌پرتو</p></div>
<div class="m2"><p>بازپرسید خدا را که به پروانهٔ کیست؟</p></div></div>
<div class="b" id="bn5"><div class="m1"><p>می‌دهد هر کَسَش افسونی و معلوم نشد</p></div>
<div class="m2"><p>که دلِ نازکِ او مایلِ افسانه کیست</p></div></div>
<div class="b" id="bn6"><div class="m1"><p>یا رب آن شاه‌وَشِ ماه‌رخِ زهره‌جبین</p></div>
<div class="m2"><p>دُرِّ یکتایِ که و گوهر یک‌دانهٔ کیست؟</p></div></div>
<div class="b" id="bn7"><div class="m1"><p>گفتم آه از دلِ دیوانهٔ حافظ بی تو</p></div>
<div class="m2"><p>زیرِ لب خنده زنان گفت که دیوانه کیست؟</p></div></div>