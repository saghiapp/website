---
title: >-
    غزل شمارهٔ ۱۸۷
---
# غزل شمارهٔ ۱۸۷

<div class="b" id="bn1"><div class="m1"><p>دلا بسوز که سوزِ تو کارها بِکُنَد</p></div>
<div class="m2"><p>نیازِ نیمْ شبی دفعِ صد بلا بِکُنَد</p></div></div>
<div class="b" id="bn2"><div class="m1"><p>عِتابِ یارِ پری چهره عاشقانه بکش</p></div>
<div class="m2"><p>که یک کرشمه تلافیِّ صد جفا بکند</p></div></div>
<div class="b" id="bn3"><div class="m1"><p>ز مُلک تا ملکوتش حجاب بردارند</p></div>
<div class="m2"><p>هر آن که خدمتِ جامِ جهان نما بکند</p></div></div>
<div class="b" id="bn4"><div class="m1"><p>طبیبِ عشق مسیحا دَم است و مُشفِق، لیک</p></div>
<div class="m2"><p>چو دَرد در تو نبیند که را دوا بکند؟</p></div></div>
<div class="b" id="bn5"><div class="m1"><p>تو با خدایِ خود انداز کار و دل خوش دار</p></div>
<div class="m2"><p>که رحم اگر نکند مُدَّعی خدا بکند</p></div></div>
<div class="b" id="bn6"><div class="m1"><p>ز بختِ خفته ملولم، بُوَد که بیداری</p></div>
<div class="m2"><p>به وقتِ فاتحهٔ صبح، یک دعا بکند</p></div></div>
<div class="b" id="bn7"><div class="m1"><p>بسوخت حافظ و بویی به زلفِ یار نَبُرد</p></div>
<div class="m2"><p>مگر دِلالتِ این دولتش صبا بکند</p></div></div>