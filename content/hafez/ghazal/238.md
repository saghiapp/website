---
title: >-
    غزل شمارهٔ ۳۱۲
---
# غزل شمارهٔ ۳۱۲

<div class="b" id="bn1"><div class="m1"><p>بُشری اِذِ السَّلامةُ حَلَّت بِذی سَلَم</p></div>
<div class="m2"><p>لِلّهِ حمدُ مُعتَرِفٍ غایةَ النِّعَم</p></div></div>
<div class="b" id="bn2"><div class="m1"><p>آن خوش خبر کجاست؟ که این فتح مژده داد</p></div>
<div class="m2"><p>تا جان فِشانَمَش چو زر و سیم در قَدَم</p></div></div>
<div class="b" id="bn3"><div class="m1"><p>از بازگشتِ شاه در این طُرفِه منزل است</p></div>
<div class="m2"><p>آهنگِ خصم او به سراپردهٔ عَدَم</p></div></div>
<div class="b" id="bn4"><div class="m1"><p>پیمان شکن هرآینه گَردَد شکسته حال</p></div>
<div class="m2"><p>انَّ العُهودَ عِندَ مَلیکِ النُّهی ذِمَم</p></div></div>
<div class="b" id="bn5"><div class="m1"><p>می‌جست از سحابِ اَمل رحمتی ولی</p></div>
<div class="m2"><p>جز دیده‌اش مُعاینه بیرون نداد نَم</p></div></div>
<div class="b" id="bn6"><div class="m1"><p>در نیلِ غم فُتاد سپهرش به طنز گفت</p></div>
<div class="m2"><p>الآنَ قَد نَدِمتَ و ما یَنفَعُ النَّدَم</p></div></div>
<div class="b" id="bn7"><div class="m1"><p>ساقی چو یارِ مَه رخ و از اهلِ راز بود</p></div>
<div class="m2"><p>حافظ بخورد باده و شیخ و فقیه هم</p></div></div>