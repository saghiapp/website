---
title: >-
    غزل شمارهٔ ۲۶۴
---
# غزل شمارهٔ ۲۶۴

<div class="b" id="bn1"><div class="m1"><p>خیز و در کاسهٔ زر آبِ طَرَبناک انداز</p></div>
<div class="m2"><p>پیشتر زان که شَوَد کاسهٔ سَر خاک انداز</p></div></div>
<div class="b" id="bn2"><div class="m1"><p>عاقبت منزلِ ما وادیِ خاموشان است</p></div>
<div class="m2"><p>حالیا غُلغُله در گنبدِ افلاک انداز</p></div></div>
<div class="b" id="bn3"><div class="m1"><p>چشمِ آلوده نظر، از رخِ جانان دور است</p></div>
<div class="m2"><p>بر رخِ او نظر از آینهٔ پاک انداز</p></div></div>
<div class="b" id="bn4"><div class="m1"><p>به سرِ سبزِ تو ای سرو که گر خاک شَوَم</p></div>
<div class="m2"><p>ناز از سَر بِنِه و سایه بر این خاک انداز</p></div></div>
<div class="b" id="bn5"><div class="m1"><p>دلِ ما را که ز مارِ سرِ زلفِ تو بِخَست</p></div>
<div class="m2"><p>از لبِ خود به شفاخانهٔ تریاک انداز</p></div></div>
<div class="b" id="bn6"><div class="m1"><p>مُلکِ این مزرعه دانی که ثباتی ندهد</p></div>
<div class="m2"><p>آتشی از جگرِ جام، در املاک انداز</p></div></div>
<div class="b" id="bn7"><div class="m1"><p>غسل در اشک زدم کَاهلِ طریقت گویند</p></div>
<div class="m2"><p>پاک شو اول و پس دیده بر آن پاک انداز</p></div></div>
<div class="b" id="bn8"><div class="m1"><p>یا رب آن زاهدِ خودبین که به جز عیب ندید</p></div>
<div class="m2"><p>دودِ آهیش در آیینهٔ اِدراک انداز</p></div></div>
<div class="b" id="bn9"><div class="m1"><p>چون گُل از نَکهَتِ او جامه قبا کن حافظ</p></div>
<div class="m2"><p>وین قبا در رَهِ آن قامتِ چالاک انداز</p></div></div>