---
title: >-
    غزل شمارهٔ ۲۰۰
---
# غزل شمارهٔ ۲۰۰

<div class="b" id="bn1"><div class="m1"><p>دانی که چنگ و عود چه تَقریر می‌کنند؟</p></div>
<div class="m2"><p>پنهان خورید باده که تَعزیر می‌کنند</p></div></div>
<div class="b" id="bn2"><div class="m1"><p>ناموسِ عشق و رونقِ عُشّاق می‌بَرند</p></div>
<div class="m2"><p>عیبِ جوان و سرزنش پیر می‌کنند</p></div></div>
<div class="b" id="bn3"><div class="m1"><p>جز قلبِ تیره هیچ نشد حاصل و هنوز</p></div>
<div class="m2"><p>باطل در این خیال که اِکسیر می‌کنند</p></div></div>
<div class="b" id="bn4"><div class="m1"><p>گویند رمزِ عشق مگویید و مشنوید</p></div>
<div class="m2"><p>مشکل حکایتیست که تَقریر می‌کنند</p></div></div>
<div class="b" id="bn5"><div class="m1"><p>ما از برونِ در شده مغرورِ صد فریب</p></div>
<div class="m2"><p>تا خود درونِ پرده چه تدبیر می‌کنند</p></div></div>
<div class="b" id="bn6"><div class="m1"><p>تشویشِ وقتِ پیرِ مُغان می‌دهند باز</p></div>
<div class="m2"><p>این سالِکان نِگَر که چه با پیر می‌کنند</p></div></div>
<div class="b" id="bn7"><div class="m1"><p>صد مُلکِ دل به نیم نظر می‌توان خرید</p></div>
<div class="m2"><p>خوبان در این معامله تَقصیر می‌کنند</p></div></div>
<div class="b" id="bn8"><div class="m1"><p>قومی به جِدّ و جهد نهادند وصلِ دوست</p></div>
<div class="m2"><p>قومی دگر حواله به تقدیر می‌کنند</p></div></div>
<div class="b" id="bn9"><div class="m1"><p>فِی الجُمله اعتماد مَکُن بر ثباتِ دَهر</p></div>
<div class="m2"><p>کاین کارخانه‌ایست که تغییر می‌کنند</p></div></div>
<div class="b" id="bn10"><div class="m1"><p>مِی خور که شیخ و حافظ و مفتی و محتسب</p></div>
<div class="m2"><p>چون نیک بنگری همه تزویر می‌کنند</p></div></div>