---
title: >-
    غزل شمارهٔ ۲۴۰
---
# غزل شمارهٔ ۲۴۰

<div class="b" id="bn1"><div class="m1"><p>ابرِ آذاری برآمد بادِ نوروزی وزید</p></div>
<div class="m2"><p>وَجهِ مِی می‌خواهم و مُطرب، که می‌گوید رسید؟</p></div></div>
<div class="b" id="bn2"><div class="m1"><p>شاهدان در جلوه و من شرمسارِ کیسه‌ام</p></div>
<div class="m2"><p>بارِ عشق و مُفلسی صَعب است، می‌باید کشید</p></div></div>
<div class="b" id="bn3"><div class="m1"><p>قَحطِ جُود است آبروی خود نمی‌باید فروخت</p></div>
<div class="m2"><p>باده و گُل از بهایِ خرقه می‌باید خرید</p></div></div>
<div class="b" id="bn4"><div class="m1"><p>گوییا خواهد گشود از دولتم کاری که دوش</p></div>
<div class="m2"><p>من همی‌کردم دعا و صبحِ صادق می‌دمید</p></div></div>
<div class="b" id="bn5"><div class="m1"><p>با لبی و صد هزاران خنده آمد گل به باغ</p></div>
<div class="m2"><p>از کریمی گوییا در گوشه‌ای بویی شنید</p></div></div>
<div class="b" id="bn6"><div class="m1"><p>دامنی گر چاک شد در عالمِ رندی چه باک</p></div>
<div class="m2"><p>جامه‌ای در نیکنامی نیز می‌باید درید</p></div></div>
<div class="b" id="bn7"><div class="m1"><p>این لطایف کز لبِ لَعلِ تو من گفتم، که گفت؟</p></div>
<div class="m2"><p>وین تَطاول کز سرِ زلفِ تو من دیدم که دید؟</p></div></div>
<div class="b" id="bn8"><div class="m1"><p>عدلِ سلطان گر نپرسد حالِ مظلومانِ عشق</p></div>
<div class="m2"><p>گوشه گیران را ز آسایش طمع باید بُرید</p></div></div>
<div class="b" id="bn9"><div class="m1"><p>تیرِ عاشق کُش ندانم بر دلِ حافظ که زد</p></div>
<div class="m2"><p>این قَدَر دانم که از شعرِ تَرَش خون می‌چکید</p></div></div>