---
title: >-
    غزل شمارهٔ ۱۹۱
---
# غزل شمارهٔ ۱۹۱

<div class="b" id="bn1"><div class="m1"><p>آن کیست کز رویِ کرم با ما وفاداری کند</p></div>
<div class="m2"><p>بر جایِ بدکاری چو من یک دَم نکوکاری کند</p></div></div>
<div class="b" id="bn2"><div class="m1"><p>اول به بانگِ نای و نی آرد به دل پیغامِ وی</p></div>
<div class="m2"><p>وانگه به یک پیمانه مِی با من وفاداری کند</p></div></div>
<div class="b" id="bn3"><div class="m1"><p>دلبر که جان فرسود از او کامِ دلم نَگْشود از او</p></div>
<div class="m2"><p>نومید نتوان بود از او، باشد که دلداری کند</p></div></div>
<div class="b" id="bn4"><div class="m1"><p>گفتم گره نَگْشوده‌ام زان طُرِّه تا من بوده‌ام</p></div>
<div class="m2"><p>گفتا مَنَش فرموده‌ام تا با تو طَرّاری کند</p></div></div>
<div class="b" id="bn5"><div class="m1"><p>پشمینه پوشِ تندخو از عشق نشنیده‌است بو</p></div>
<div class="m2"><p>از مَستیَش رمزی بگو تا تَرکِ هشیاری کند</p></div></div>
<div class="b" id="bn6"><div class="m1"><p>چون من گدایِ بی‌نشان مشکل بُوَد یاری چُنان</p></div>
<div class="m2"><p>سلطان کجا عیشِ نهان با رندِ بازاری کند؟</p></div></div>
<div class="b" id="bn7"><div class="m1"><p>زان طُرِّهٔ پُرپیچ و خَم سهل است اگر بینم ستم</p></div>
<div class="m2"><p>از بند و زنجیرش چه غم هر کس که عیّاری کند؟</p></div></div>
<div class="b" id="bn8"><div class="m1"><p>شد لشکرِ غم بی عدد از بخت می‌خواهم مدد</p></div>
<div class="m2"><p>تا فخرِ دین عَبدُالصَّمَد باشد که غمخواری کند</p></div></div>
<div class="b" id="bn9"><div class="m1"><p>با چشمِ پُرنیرنگِ او حافظ مکن آهنگِ او</p></div>
<div class="m2"><p>کان طُرِّهٔ شبرنگِ او بسیار طَرّاری کند</p></div></div>