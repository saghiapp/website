---
title: >-
    غزل شمارهٔ ۴۸۹
---
# غزل شمارهٔ ۴۸۹

<div class="b" id="bn1"><div class="m1"><p>ای در رخ تو پیدا انوار پادشاهی</p></div>
<div class="m2"><p>در فکرت تو پنهان صد حکمت الهی</p></div></div>
<div class="b" id="bn2"><div class="m1"><p>کلک تو بارک الله بر ملک و دین گشاده</p></div>
<div class="m2"><p>صد چشمه آب حیوان از قطره سیاهی</p></div></div>
<div class="b" id="bn3"><div class="m1"><p>بر اهرمن نتابد انوار اسم اعظم</p></div>
<div class="m2"><p>ملک آن توست و خاتم فرمای هر چه خواهی</p></div></div>
<div class="b" id="bn4"><div class="m1"><p>در حکمت سلیمان هر کس که شک نماید</p></div>
<div class="m2"><p>بر عقل و دانش او خندند مرغ و ماهی</p></div></div>
<div class="b" id="bn5"><div class="m1"><p>باز ار چه گاه گاهی بر سر نهد کلاهی</p></div>
<div class="m2"><p>مرغان قاف دانند آیین پادشاهی</p></div></div>
<div class="b" id="bn6"><div class="m1"><p>تیغی که آسمانش از فیض خود دهد آب</p></div>
<div class="m2"><p>تنها جهان بگیرد بی منت سپاهی</p></div></div>
<div class="b" id="bn7"><div class="m1"><p>کلک تو خوش نویسد در شان یار و اغیار</p></div>
<div class="m2"><p>تعویذ جان فزایی افسون عمر کاهی</p></div></div>
<div class="b" id="bn8"><div class="m1"><p>ای عنصر تو مخلوق از کیمیای عزت</p></div>
<div class="m2"><p>و ای دولت تو ایمن از وصمت تباهی</p></div></div>
<div class="b" id="bn9"><div class="m1"><p>ساقی بیار آبی از چشمه خرابات</p></div>
<div class="m2"><p>تا خرقه‌ها بشوییم از عجب خانقاهی</p></div></div>
<div class="b" id="bn10"><div class="m1"><p>عمریست پادشاها کز می تهیست جامم</p></div>
<div class="m2"><p>اینک ز بنده دعوی وز محتسب گواهی</p></div></div>
<div class="b" id="bn11"><div class="m1"><p>گر پرتوی ز تیغت بر کان و معدن افتد</p></div>
<div class="m2"><p>یاقوت سرخ رو را بخشند رنگ کاهی</p></div></div>
<div class="b" id="bn12"><div class="m1"><p>دانم دلت ببخشد بر عجز شب نشینان</p></div>
<div class="m2"><p>گر حال بنده پرسی از باد صبحگاهی</p></div></div>
<div class="b" id="bn13"><div class="m1"><p>جایی که برق عصیان بر آدم صفی زد</p></div>
<div class="m2"><p>ما را چگونه زیبد دعوی بی‌گناهی</p></div></div>
<div class="b" id="bn14"><div class="m1"><p>حافظ چو پادشاهت گه گاه می‌برد نام</p></div>
<div class="m2"><p>رنجش ز بخت منما بازآ به عذرخواهی</p></div></div>