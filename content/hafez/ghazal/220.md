---
title: >-
    غزل شمارهٔ ۲۹۷
---
# غزل شمارهٔ ۲۹۷

<div class="b" id="bn1"><div class="m1"><p>زبانِ خامه ندارد سرِ بیان فِراق</p></div>
<div class="m2"><p>وگرنه شرح دهم با تو داستانِ فِراق</p></div></div>
<div class="b" id="bn2"><div class="m1"><p>دریغ مدت عمرم که بر امیدِ وصال</p></div>
<div class="m2"><p>به سر رسید و نیامد به سر زمانِ فِراق</p></div></div>
<div class="b" id="bn3"><div class="m1"><p>سری که بر سرِ گردون به فخر می‌سودم</p></div>
<div class="m2"><p>به راستان که نهادم، بر آستانِ فِراق</p></div></div>
<div class="b" id="bn4"><div class="m1"><p>چگونه باز کنم بال در هوایِ وصال</p></div>
<div class="m2"><p>که ریخت مرغِ دلم پَر در آشیانِ فِراق</p></div></div>
<div class="b" id="bn5"><div class="m1"><p>کنون چه چاره که در بَحرِ غم به گردابی</p></div>
<div class="m2"><p>فُتاد زورقِ صبرم ز بادبانِ فِراق</p></div></div>
<div class="b" id="bn6"><div class="m1"><p>بسی نَمانْد که کَشتیِ عمر غرقه شود</p></div>
<div class="m2"><p>ز موجِ شوقِ تو در بحرِ بی‌کرانِ فِراق</p></div></div>
<div class="b" id="bn7"><div class="m1"><p>اگر به دستِ من اُفتَد فِراق را بِکُشَم</p></div>
<div class="m2"><p>که روزِ هجر سیَه باد و خان و مانِ فِراق</p></div></div>
<div class="b" id="bn8"><div class="m1"><p>رفیقِ خِیلِ خیالیم و همنشینِ شَکیب</p></div>
<div class="m2"><p>قَرینِ آتشِ هجران و هم قِرانِ فِراق</p></div></div>
<div class="b" id="bn9"><div class="m1"><p>چگونه دَعویِ وصلت کُنَم به جان؟ که شده‌ست</p></div>
<div class="m2"><p>تنم وکیلِ قَضا و دلم ضمانِ فِراق</p></div></div>
<div class="b" id="bn10"><div class="m1"><p>ز سوزِ شوق دلم شد کباب دور از یار</p></div>
<div class="m2"><p>مدام خونِ جگر می‌خورم ز خوانِ فِراق</p></div></div>
<div class="b" id="bn11"><div class="m1"><p>فلک چو دید سرم را اسیرِ چَنبَرِ عشق</p></div>
<div class="m2"><p>بِبَست گردنِ صبرم به ریسمانِ فِراق</p></div></div>
<div class="b" id="bn12"><div class="m1"><p>به پایِ شوق گر این رَه به سر شدی حافظ</p></div>
<div class="m2"><p>به دستِ هجر ندادی کسی عِنانِ فِراق</p></div></div>