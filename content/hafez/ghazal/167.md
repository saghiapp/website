---
title: >-
    غزل شمارهٔ ۲۴۹
---
# غزل شمارهٔ ۲۴۹

<div class="b" id="bn1"><div class="m1"><p>ای صبا نَکهَتی از خاکِ رَهِ یار بیار</p></div>
<div class="m2"><p>بِبَر اندوهِ دل و مژدهٔ دلدار بیار</p></div></div>
<div class="b" id="bn2"><div class="m1"><p>نکته‌ای روح فَزا از دهنِ دوست بگو</p></div>
<div class="m2"><p>نامه‌ای خوش خبر از عالَمِ اسرار بیار</p></div></div>
<div class="b" id="bn3"><div class="m1"><p>تا مُعَطَّر کُنَم از لطفِ نسیمِ تو مَشام</p></div>
<div class="m2"><p>شِمِّه‌ای از نَفَحاتِ نفسِ یار بیار</p></div></div>
<div class="b" id="bn4"><div class="m1"><p>به وفایِ تو که خاکِ رَهِ آن یارِ عزیز</p></div>
<div class="m2"><p>بی غباری که پدید آید از اغیار بیار</p></div></div>
<div class="b" id="bn5"><div class="m1"><p>گَردی از رهگذرِ دوست به کوریِ رقیب</p></div>
<div class="m2"><p>بهرِ آسایش این دیدهٔ خونبار بیار</p></div></div>
<div class="b" id="bn6"><div class="m1"><p>خامی و ساده دلی شیوهٔ جانبازان نیست</p></div>
<div class="m2"><p>خبری از بَرِ آن دلبر عیّار بیار</p></div></div>
<div class="b" id="bn7"><div class="m1"><p>شُکر آن را که تو در عِشرتی ای مرغِ چمن</p></div>
<div class="m2"><p>به اسیرانِ قفس مژدهٔ گلزار بیار</p></div></div>
<div class="b" id="bn8"><div class="m1"><p>کامِ جان تلخ شد از صبر که کردم بی دوست</p></div>
<div class="m2"><p>عشوه‌ای زان لبِ شیرین شِکربار بیار</p></div></div>
<div class="b" id="bn9"><div class="m1"><p>روزگاریست که دل چهرهٔ مقصود ندید</p></div>
<div class="m2"><p>ساقیا آن قدحِ آینه کردار بیار</p></div></div>
<div class="b" id="bn10"><div class="m1"><p>دلقِ حافظ به چه ارزد؟ به مِی‌اش رنگین کن</p></div>
<div class="m2"><p>وان گَهَش مست و خراب از سَرِ بازار بیار</p></div></div>