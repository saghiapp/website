---
title: >-
    غزل شمارهٔ ۱۳۹
---
# غزل شمارهٔ ۱۳۹

<div class="b" id="bn1"><div class="m1"><p>رو بر رَهَش نهادم و بر من گذر نکرد</p></div>
<div class="m2"><p>صد لطف چشم داشتم و یک نظر نکرد</p></div></div>
<div class="b" id="bn2"><div class="m1"><p>سیلِ سرشک ما ز دلش کین به در نَبُرد</p></div>
<div class="m2"><p>در سنگِ خاره قطرهٔ باران اثر نکرد</p></div></div>
<div class="b" id="bn3"><div class="m1"><p>یا رب تو آن جوانِ دلاور نگاه دار</p></div>
<div class="m2"><p>کز تیرِ آهِ گوشه نشینان حذر نکرد</p></div></div>
<div class="b" id="bn4"><div class="m1"><p>ماهی و مرغ دوش ز افغانِ من نَخُفت</p></div>
<div class="m2"><p>وان شوخ دیده بین که سر از خواب برنکرد</p></div></div>
<div class="b" id="bn5"><div class="m1"><p>می‌خواستم که میرَمَش اندر قدم چو شمع</p></div>
<div class="m2"><p>او خود گذر به ما چو نسیمِ سحر نکرد</p></div></div>
<div class="b" id="bn6"><div class="m1"><p>جانا کدام سنگدلِ بی‌کفایت است؟</p></div>
<div class="m2"><p>کو پیشِ زخمِ تیغِ تو جان را سپر نکرد</p></div></div>
<div class="b" id="bn7"><div class="m1"><p>کِلکِ زبان بریدهٔ حافظ در انجمن</p></div>
<div class="m2"><p>با کس نگفت رازِ تو تا تَرکِ سر نکرد</p></div></div>