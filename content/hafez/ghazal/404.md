---
title: >-
    غزل شمارهٔ ۴۶۲
---
# غزل شمارهٔ ۴۶۲

<div class="b" id="bn1"><div class="m1"><p>یا مبسما یحاکی درجا من اللالی</p></div>
<div class="m2"><p>یا رب چه درخور آمد گردش خط هلالی</p></div></div>
<div class="b" id="bn2"><div class="m1"><p>حالی خیال وصلت خوش می‌دهد فریبم</p></div>
<div class="m2"><p>تا خود چه نقش بازد این صورت خیالی</p></div></div>
<div class="b" id="bn3"><div class="m1"><p>می ده که گر چه گشتم نامه سیاه عالم</p></div>
<div class="m2"><p>نومید کی توان بود از لطف لایزالی</p></div></div>
<div class="b" id="bn4"><div class="m1"><p>ساقی بیار جامی و از خلوتم برون کش</p></div>
<div class="m2"><p>تا در به در بگردم قلاش و لاابالی</p></div></div>
<div class="b" id="bn5"><div class="m1"><p>از چار چیز مگذر گر عاقلی و زیرک</p></div>
<div class="m2"><p>امن و شراب بی‌غش معشوق و جای خالی</p></div></div>
<div class="b" id="bn6"><div class="m1"><p>چون نیست نقش دوران در هیچ حال ثابت</p></div>
<div class="m2"><p>حافظ مکن شکایت تا می خوریم حالی</p></div></div>
<div class="b" id="bn7"><div class="m1"><p>صافیست جام خاطر در دور آصف عهد</p></div>
<div class="m2"><p>قم فاسقنی رحیقا اصفی من الزلال</p></div></div>
<div class="b" id="bn8"><div class="m1"><p>الملک قد تباهی من جده و جده</p></div>
<div class="m2"><p>یا رب که جاودان باد این قدر و این معالی</p></div></div>
<div class="b" id="bn9"><div class="m1"><p>مسندفروز دولت کان شکوه و شوکت</p></div>
<div class="m2"><p>برهان ملک و ملت بونصر بوالمعالی</p></div></div>