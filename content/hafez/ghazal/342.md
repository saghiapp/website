---
title: >-
    غزل شمارهٔ ۴۰۶
---
# غزل شمارهٔ ۴۰۶

<div class="b" id="bn1"><div class="m1"><p>گفتا برون شدی به تماشای ماه نو</p></div>
<div class="m2"><p>از ماه ابروان منت شرم باد رو</p></div></div>
<div class="b" id="bn2"><div class="m1"><p>عمریست تا دلت ز اسیران زلف ماست</p></div>
<div class="m2"><p>غافل ز حفظ جانب یاران خود مشو</p></div></div>
<div class="b" id="bn3"><div class="m1"><p>مفروش عطر عقل به هندوی زلف ما</p></div>
<div class="m2"><p>کان جا هزار نافه مشکین به نیم جو</p></div></div>
<div class="b" id="bn4"><div class="m1"><p>تخم وفا و مهر در این کهنه کشته زار</p></div>
<div class="m2"><p>آن گه عیان شود که بود موسم درو</p></div></div>
<div class="b" id="bn5"><div class="m1"><p>ساقی بیار باده که رمزی بگویمت</p></div>
<div class="m2"><p>از سر اختران کهن سیر و ماه نو</p></div></div>
<div class="b" id="bn6"><div class="m1"><p>شکل هلال هر سر مه می‌دهد نشان</p></div>
<div class="m2"><p>از افسر سیامک و ترک کلاه زو</p></div></div>
<div class="b" id="bn7"><div class="m1"><p>حافظ جناب پیر مغان مامن وفاست</p></div>
<div class="m2"><p>درس حدیث عشق بر او خوان و ز او شنو</p></div></div>