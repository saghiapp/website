---
title: >-
    غزل شمارهٔ ۳۵۰
---
# غزل شمارهٔ ۳۵۰

<div class="b" id="bn1"><div class="m1"><p>به عزمِ توبه سحر گفتم استخاره کُنَم</p></div>
<div class="m2"><p>بهارِ توبه شِکَن می‌رسد چه چاره کُنَم؟</p></div></div>
<div class="b" id="bn2"><div class="m1"><p>سخن درست بگویم نمی‌توانم دید</p></div>
<div class="m2"><p>که مِی خورند حریفان و من نِظاره کنم</p></div></div>
<div class="b" id="bn3"><div class="m1"><p>چو غنچه با لبِ خندان به یادِ مجلسِ شاه</p></div>
<div class="m2"><p>پیاله گیرم و از شوق، جامه پاره کنم</p></div></div>
<div class="b" id="bn4"><div class="m1"><p>به دورِ لاله دِماغِ مرا عِلاج کنید</p></div>
<div class="m2"><p>گر از میانهٔ بزمِ طَرَب کناره کنم</p></div></div>
<div class="b" id="bn5"><div class="m1"><p>ز رویِ دوست مرا چون گلِ مراد شِکُفت</p></div>
<div class="m2"><p>حوالهٔ سَرِ دشمن به سنگِ خاره کنم</p></div></div>
<div class="b" id="bn6"><div class="m1"><p>گدایِ میکده‌ام، لیک وقتِ مستی بین</p></div>
<div class="m2"><p>که ناز بر فلک و حکم بر ستاره کنم</p></div></div>
<div class="b" id="bn7"><div class="m1"><p>مرا که نیست رَه و رسمِ لقمه پرهیزی</p></div>
<div class="m2"><p>چرا ملامتِ رندِ شرابخواره کنم</p></div></div>
<div class="b" id="bn8"><div class="m1"><p>به تختِ گُل بنشانم بُتی چو سلطانی</p></div>
<div class="m2"><p>ز سنبل و سَمَنش، سازِ طوق و یاره کنم</p></div></div>
<div class="b" id="bn9"><div class="m1"><p>ز باده خوردن پنهان مَلول شد حافظ</p></div>
<div class="m2"><p>به بانگِ بَربَط و نِی، رازَش آشکاره کنم</p></div></div>