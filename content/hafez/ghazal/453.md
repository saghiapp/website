---
title: >-
    غزل شمارهٔ ۶۰
---
# غزل شمارهٔ ۶۰

<div class="b" id="bn1"><div class="m1"><p>آن پیکِ ناموَر که رسید از دیارِ دوست</p></div>
<div class="m2"><p>آورد حِرزِ جان ز خطِ مُشکبارِ دوست</p></div></div>
<div class="b" id="bn2"><div class="m1"><p>خوش می‌دهد نشانِ جلال و جمالِ یار</p></div>
<div class="m2"><p>خوش می‌کند حکایتِ عِزّ و وقارِ دوست</p></div></div>
<div class="b" id="bn3"><div class="m1"><p>دل دادمش به مژده و خِجلَت همی‌برم</p></div>
<div class="m2"><p>زین نقدِ قلبِ خویش که کردم نثارِ دوست</p></div></div>
<div class="b" id="bn4"><div class="m1"><p>شکرِ خدا که از مددِ بختِ کارساز</p></div>
<div class="m2"><p>بر حسبِ آرزوست همه کار و بارِ دوست</p></div></div>
<div class="b" id="bn5"><div class="m1"><p>سیرِ سپهر و دورِ قمر را چه اختیار؟</p></div>
<div class="m2"><p>در گردشند بر حَسَبِ اختیار دوست</p></div></div>
<div class="b" id="bn6"><div class="m1"><p>گر بادِ فتنه هر دو جهان را به هم زند</p></div>
<div class="m2"><p>ما و چراغِ چَشم و رهِ انتظارِ دوست</p></div></div>
<div class="b" id="bn7"><div class="m1"><p>کُحلُ الجَواهری به من آر ای نسیمِ صبح</p></div>
<div class="m2"><p>زان خاکِ نیکبخت که شد رهگذارِ دوست</p></div></div>
<div class="b" id="bn8"><div class="m1"><p>ماییم و آستانهٔ عشق و سرِ نیاز</p></div>
<div class="m2"><p>تا خوابِ خوش که را بَرَد اندر کنارِ دوست</p></div></div>
<div class="b" id="bn9"><div class="m1"><p>دشمن به قصدِ حافظ اگر دم زند چه باک؟</p></div>
<div class="m2"><p>مِنَّت خدای را که نیَم شرمسارِ دوست</p></div></div>