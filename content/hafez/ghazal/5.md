---
title: >-
    غزل شمارهٔ ۱۰۲
---
# غزل شمارهٔ ۱۰۲

<div class="b" id="bn1"><div class="m1"><p>دوش آگهی ز یارِ سفر کرده داد باد</p></div>
<div class="m2"><p>من نیز دل به باد دهم، هر چه باد باد</p></div></div>
<div class="b" id="bn2"><div class="m1"><p>کارم بدان رسید که همرازِ خود کنم</p></div>
<div class="m2"><p>هر شام برق لامِع و هر بامداد باد</p></div></div>
<div class="b" id="bn3"><div class="m1"><p>در چینِ طرهٔ تو دل بی حِفاظِ من</p></div>
<div class="m2"><p>هرگز نگفت مسکنِ مألوف یاد باد</p></div></div>
<div class="b" id="bn4"><div class="m1"><p>امروز قدرِ پندِ عزیزان شناختم</p></div>
<div class="m2"><p>یا رب روانِ ناصحِ ما از تو شاد باد</p></div></div>
<div class="b" id="bn5"><div class="m1"><p>خون شد دلم به یادِ تو هر گَه که در چمن</p></div>
<div class="m2"><p>بندِ قبایِ غنچهٔ گل می‌گشاد باد</p></div></div>
<div class="b" id="bn6"><div class="m1"><p>از دست رفته بود وجودِ ضعیفِ من</p></div>
<div class="m2"><p>صبحم به بویِ وصلِ تو جان باز داد، باد</p></div></div>
<div class="b" id="bn7"><div class="m1"><p>حافظ نهادِ نیکِ تو کامت بر آورد</p></div>
<div class="m2"><p>جان‌ها فدایِ مردمِ نیکو نهاد باد</p></div></div>