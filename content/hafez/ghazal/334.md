---
title: >-
    غزل شمارهٔ ۴
---
# غزل شمارهٔ ۴

<div class="b" id="bn1"><div class="m1"><p>صبا به لطف بگو آن غزال رعنا را</p></div>
<div class="m2"><p>که سر به کوه و بیابان تو داده‌ای ما را</p></div></div>
<div class="b" id="bn2"><div class="m1"><p>شکرفروش که عمرش دراز باد چرا</p></div>
<div class="m2"><p>تَفَقُّدی نکند طوطی شکرخا را</p></div></div>
<div class="b" id="bn3"><div class="m1"><p>غرور حُسنت اجازت مگر نداد ای گل؟</p></div>
<div class="m2"><p>که پرسشی نکنی عَندَلیب شیدا را</p></div></div>
<div class="b" id="bn4"><div class="m1"><p>به خُلق و لطف توان کرد صید اهل نظر</p></div>
<div class="m2"><p>به بند و دام نگیرند مرغ دانا را</p></div></div>
<div class="b" id="bn5"><div class="m1"><p>ندانم از چه سبب رنگ آشنایی نیست</p></div>
<div class="m2"><p>سَهی‌ قدانِ سیَه‌ چشمِ ماه‌ سیما را</p></div></div>
<div class="b" id="bn6"><div class="m1"><p>چو با حبیب نشینی و باده پیمایی</p></div>
<div class="m2"><p>به یاد دار مُحِبّان بادپیما را</p></div></div>
<div class="b" id="bn7"><div class="m1"><p>جز این قَدَر نتوان گفت در جمال تو عیب</p></div>
<div class="m2"><p>که وضع مِهر و وفا نیست روی زیبا را</p></div></div>
<div class="b" id="bn8"><div class="m1"><p>در آسمان نه عجب گر به گفتهٔ حافظ</p></div>
<div class="m2"><p>سرود زُهره به رقص آورد مسیحا را</p></div></div>