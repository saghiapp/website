---
title: >-
    غزل شمارهٔ ۱۱۰
---
# غزل شمارهٔ ۱۱۰

<div class="b" id="bn1"><div class="m1"><p>پیرانه سَرَم عشقِ جوانی به سر افتاد</p></div>
<div class="m2"><p>وان راز که در دل بِنَهفتم به درافتاد</p></div></div>
<div class="b" id="bn2"><div class="m1"><p>از راهِ نظر مرغِ دلم گشت هواگیر</p></div>
<div class="m2"><p>ای دیده نگه کن که به دامِ که درافتاد</p></div></div>
<div class="b" id="bn3"><div class="m1"><p>دردا که از آن آهوی مُشکینِ سیه چشم</p></div>
<div class="m2"><p>چون نافه بسی خونِ دلم در جگر افتاد</p></div></div>
<div class="b" id="bn4"><div class="m1"><p>از رهگذرِ خاکِ سرِ کویِ شما بود</p></div>
<div class="m2"><p>هر نافه که در دستِ نسیمِ سحر افتاد</p></div></div>
<div class="b" id="bn5"><div class="m1"><p>مژگانِ تو تا تیغِ جهانگیر برآورد</p></div>
<div class="m2"><p>بس کشتهٔ دل زنده که بر یکدِگر افتاد</p></div></div>
<div class="b" id="bn6"><div class="m1"><p>بس تجربه کردیم در این دیرِ مکافات</p></div>
<div class="m2"><p>با دُردکشان هر که درافتاد برافتاد</p></div></div>
<div class="b" id="bn7"><div class="m1"><p>گر جان بدهد سنگِ سیه، لعل نگردد</p></div>
<div class="m2"><p>با طینتِ اصلی چه کُند، بدگهر افتاد</p></div></div>
<div class="b" id="bn8"><div class="m1"><p>حافظ که سرِ زلفِ بتان دست کشش بود</p></div>
<div class="m2"><p>بس طرفه حریفیست کش اکنون به سر افتاد</p></div></div>