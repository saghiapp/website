---
title: >-
    غزل شمارهٔ ۴۷۵
---
# غزل شمارهٔ ۴۷۵

<div class="b" id="bn1"><div class="m1"><p>گفتند خلایق که تویی یوسف ثانی</p></div>
<div class="m2"><p>چون نیک بدیدم به حقیقت به از آنی</p></div></div>
<div class="b" id="bn2"><div class="m1"><p>شیرینتر از آنی به شکرخنده که گویم</p></div>
<div class="m2"><p>ای خسرو خوبان که تو شیرین زمانی</p></div></div>
<div class="b" id="bn3"><div class="m1"><p>تشبیه دهانت نتوان کرد به غنچه</p></div>
<div class="m2"><p>هرگز نبود غنچه بدین تنگ دهانی</p></div></div>
<div class="b" id="bn4"><div class="m1"><p>صد بار بگفتی که دهم زان دهنت کام</p></div>
<div class="m2"><p>چون سوسن آزاده چرا جمله زبانی</p></div></div>
<div class="b" id="bn5"><div class="m1"><p>گویی بدهم کامت و جانت بستانم</p></div>
<div class="m2"><p>ترسم ندهی کامم و جانم بستانی</p></div></div>
<div class="b" id="bn6"><div class="m1"><p>چشم تو خدنگ از سپر جان گذراند</p></div>
<div class="m2"><p>بیمار که دیده‌ست بدین سخت کمانی</p></div></div>
<div class="b" id="bn7"><div class="m1"><p>چون اشک بیندازیش از دیده مردم</p></div>
<div class="m2"><p>آن را که دمی از نظر خویش برانی</p></div></div>