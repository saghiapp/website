---
title: >-
    غزل شمارهٔ ۱۲۶
---
# غزل شمارهٔ ۱۲۶

<div class="b" id="bn1"><div class="m1"><p>جانْ بی جمالِ جانان میلِ جهان ندارد</p></div>
<div class="m2"><p>هر کس که این ندارد حقّا که آن ندارد</p></div></div>
<div class="b" id="bn2"><div class="m1"><p>با هیچ کس نشانی زان دِلْسِتان ندیدم</p></div>
<div class="m2"><p>یا من خبر ندارم یا او نشان ندارد</p></div></div>
<div class="b" id="bn3"><div class="m1"><p>هر شبنمی در این ره صد بحرِ آتشین است</p></div>
<div class="m2"><p>دردا که این معما شرح و بیان ندارد</p></div></div>
<div class="b" id="bn4"><div class="m1"><p>سرمنزلِ فراغت نَتْوان ز دست دادن</p></div>
<div class="m2"><p>ای ساروان فروکَش کاین ره کران ندارد</p></div></div>
<div class="b" id="bn5"><div class="m1"><p>چنگِ خمیده قامت می‌خوانَدَت به عشرت</p></div>
<div class="m2"><p>بشنو که پندِ پیران هیچت زیان ندارد</p></div></div>
<div class="b" id="bn6"><div class="m1"><p>ای دل طریقِ رندی از محتسب بیاموز</p></div>
<div class="m2"><p>مست است و در حقِ او کس این گمان ندارد</p></div></div>
<div class="b" id="bn7"><div class="m1"><p>احوالِ گنجِ قارون کَایّام داد بر باد</p></div>
<div class="m2"><p>در گوشِ دل فروخوان تا زر نهان ندارد</p></div></div>
<div class="b" id="bn8"><div class="m1"><p>گر خود رقیبِ شمع است اسرار از او بپوشان</p></div>
<div class="m2"><p>کان شوخِ سربریده بندِ زبان ندارد</p></div></div>
<div class="b" id="bn9"><div class="m1"><p>کس در جهان ندارد یک بنده همچو حافظ</p></div>
<div class="m2"><p>زیرا که چون تو شاهی کس در جهان ندارد</p></div></div>