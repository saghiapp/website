---
title: >-
    غزل شمارهٔ ۳۰۰
---
# غزل شمارهٔ ۳۰۰

<div class="b" id="bn1"><div class="m1"><p>هزار دشمنم اَر می‌کنند قصدِ هلاک</p></div>
<div class="m2"><p>گَرَم تو دوستی از دشمنان ندارم باک</p></div></div>
<div class="b" id="bn2"><div class="m1"><p>مرا امیدِ وِصالِ تو زنده می‌دارد</p></div>
<div class="m2"><p>و گر نه هر دَمَم از هجرِ توست بیمِ هلاک</p></div></div>
<div class="b" id="bn3"><div class="m1"><p>نَفَس نَفَس اگر از باد نَشنوم بویش</p></div>
<div class="m2"><p>زمان زمان چو گل از غم کُنَم گریبان چاک</p></div></div>
<div class="b" id="bn4"><div class="m1"><p>رَوَد به خواب دو چشم از خیالِ تو، هیهات</p></div>
<div class="m2"><p>بُوَد صبور دل اندر فِراقِ تو، حاشاک</p></div></div>
<div class="b" id="bn5"><div class="m1"><p>اگر تو زخم زَنی بِهْ که دیگری مَرهم</p></div>
<div class="m2"><p>و گر تو زَهر دهی بِهْ که دیگری تریاک</p></div></div>
<div class="b" id="bn6"><div class="m1"><p>بِضَربِ سَیْفِکَ قَتْلی حَیاتُنا اَبدا</p></div>
<div class="m2"><p>لِأنَّ روحیَ قَدْ طابَ اَن یَکونَ فِداک</p></div></div>
<div class="b" id="bn7"><div class="m1"><p>عِنان مَپیچ که گر می‌زنی به شمشیرم</p></div>
<div class="m2"><p>سِپر کُنَم سر و دستت ندارم از فِتراک</p></div></div>
<div class="b" id="bn8"><div class="m1"><p>تو را چُنان که تویی هر نظر کجا بیند</p></div>
<div class="m2"><p>به قَدرِ دانشِ خود هر کسی کند اِدراک</p></div></div>
<div class="b" id="bn9"><div class="m1"><p>به چَشمِ خَلق، عزیزِ جهان شود حافظ</p></div>
<div class="m2"><p>که بر درِ تو نَهَد رویِ مَسکَنَت بر خاک</p></div></div>