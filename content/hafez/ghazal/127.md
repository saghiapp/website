---
title: >-
    غزل شمارهٔ ۲۱۲
---
# غزل شمارهٔ ۲۱۲

<div class="b" id="bn1"><div class="m1"><p>یک دو جامم دی سحرگه اتفاق افتاده بود</p></div>
<div class="m2"><p>وز لبِ ساقی شرابم در مَذاق افتاده بود</p></div></div>
<div class="b" id="bn2"><div class="m1"><p>از سرِ مستی دگر با شاهدِ عهدِ شباب</p></div>
<div class="m2"><p>رجعتی می‌خواستم لیکن طلاق افتاده بود</p></div></div>
<div class="b" id="bn3"><div class="m1"><p>در مقاماتِ طریقت هر کجا کردیم سِیر</p></div>
<div class="m2"><p>عافیت را با نظربازی فِراق افتاده بود</p></div></div>
<div class="b" id="bn4"><div class="m1"><p>ساقیا جامِ دَمادَم ده که در سِیرِ طریق</p></div>
<div class="m2"><p>هر که عاشق وَش نیامد در نفاق افتاده بود</p></div></div>
<div class="b" id="bn5"><div class="m1"><p>ای مُعَبِّر مژده‌ای فرما که دوشم آفتاب</p></div>
<div class="m2"><p>در شکرخوابِ صبوحی هم وثاق افتاده بود</p></div></div>
<div class="b" id="bn6"><div class="m1"><p>نقش می‌بستم که گیرم گوشه‌ای زان چشمِ مست</p></div>
<div class="m2"><p>طاقت و صبر از خَمِ ابروش طاق افتاده بود</p></div></div>
<div class="b" id="bn7"><div class="m1"><p>گر نکردی نصرتِ دین، شاه یحیی، از کَرَم</p></div>
<div class="m2"><p>کار مُلک و دین ز نظم و اِتِّساق افتاده بود</p></div></div>
<div class="b" id="bn8"><div class="m1"><p>حافظ آن ساعت که این نظمِ پریشان می‌نوشت</p></div>
<div class="m2"><p>طایرِ فکرش به دامِ اشتیاق افتاده بود</p></div></div>