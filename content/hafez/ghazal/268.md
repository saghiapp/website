---
title: >-
    غزل شمارهٔ ۳۴
---
# غزل شمارهٔ ۳۴

<div class="b" id="bn1"><div class="m1"><p>رَواقِ منظرِ چشمِ من آشیانهٔ توست</p></div>
<div class="m2"><p>کَرَم نما و فرود آ که خانه خانهٔ توست</p></div></div>
<div class="b" id="bn2"><div class="m1"><p>به لطفِ خال و خط از عارفان ربودی دل</p></div>
<div class="m2"><p>لطیفه‌های عجب زیرِ دام و دانهٔ توست</p></div></div>
<div class="b" id="bn3"><div class="m1"><p>دلت به وصلِ گل ای بلبل صبا خوش باد</p></div>
<div class="m2"><p>که در چمن همه گلبانگ عاشقانهٔ توست</p></div></div>
<div class="b" id="bn4"><div class="m1"><p>عِلاج ضعفِ دلِ ما به لب حوالت کن</p></div>
<div class="m2"><p>که این مُفَرِّحِ یاقوت، در خزانهٔ توست</p></div></div>
<div class="b" id="bn5"><div class="m1"><p>به تن مُقصرم از دولتِ ملازمتت</p></div>
<div class="m2"><p>ولی خلاصهٔ جان خاکِ آستانهٔ توست</p></div></div>
<div class="b" id="bn6"><div class="m1"><p>من آن نِیَم که دهم نقدِ دل به هر شوخی</p></div>
<div class="m2"><p>دَرِ خزانه، به مهر تو و نشانهٔ توست</p></div></div>
<div class="b" id="bn7"><div class="m1"><p>تو خود چه لعبتی ای شهسوارِ شیرین کار</p></div>
<div class="m2"><p>که توسنی چو فلک، رامِ تازیانهٔ توست</p></div></div>
<div class="b" id="bn8"><div class="m1"><p>چه جای من، که بلغزد سپهر شعبده باز</p></div>
<div class="m2"><p>از این حیَل که در انبانهٔ بهانهٔ توست</p></div></div>
<div class="b" id="bn9"><div class="m1"><p>سرودِ مجلست اکنون فلک به رقص آرد</p></div>
<div class="m2"><p>که شعرِ حافظِ شیرین سخن ترانهٔ توست</p></div></div>