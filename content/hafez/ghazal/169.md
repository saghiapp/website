---
title: >-
    غزل شمارهٔ ۲۵۰
---
# غزل شمارهٔ ۲۵۰

<div class="b" id="bn1"><div class="m1"><p>روی بِنْمای و وجودِ خودم از یاد بِبَر</p></div>
<div class="m2"><p>خِرمنِ سوختگان را همه گو باد بِبَر</p></div></div>
<div class="b" id="bn2"><div class="m1"><p>ما چو دادیم دل و دیده به طوفانِ بلا</p></div>
<div class="m2"><p>گو بیا سیلِ غم و خانه ز بنیاد بِبَر</p></div></div>
<div class="b" id="bn3"><div class="m1"><p>زلفِ چون عَنبَرِ خامَش که ببوید؟ هیهات</p></div>
<div class="m2"><p>ای دلِ خامْ طمع، این سخن از یاد بِبَر</p></div></div>
<div class="b" id="bn4"><div class="m1"><p>سینه گو شعلهٔ آتشکدهٔ فارس بِکُش</p></div>
<div class="m2"><p>دیده گو آبِ رخِ دجلهٔ بغداد بِبَر</p></div></div>
<div class="b" id="bn5"><div class="m1"><p>دولتِ پیرِ مُغان باد که باقی سهل است</p></div>
<div class="m2"><p>دیگری گو برو و نامِ من از یاد بِبَر</p></div></div>
<div class="b" id="bn6"><div class="m1"><p>سعی نابرده در این راه به جایی نرسی</p></div>
<div class="m2"><p>مزد اگر می‌طلبی طاعتِ استاد بِبَر</p></div></div>
<div class="b" id="bn7"><div class="m1"><p>روزِ مرگم نفسی وعدهٔ دیدار بده</p></div>
<div class="m2"><p>وان گَهَم تا به لَحَد فارغ و آزاد بِبَر</p></div></div>
<div class="b" id="bn8"><div class="m1"><p>دوش می‌گفت به مژگانِ درازت بِکُشم</p></div>
<div class="m2"><p>یا رب از خاطرش اندیشهٔ بیداد بِبَر</p></div></div>
<div class="b" id="bn9"><div class="m1"><p>حافظ اندیشه کن از نازکیِ خاطرِ یار</p></div>
<div class="m2"><p>برو از دَرگَهَش این ناله و فریاد بِبَر</p></div></div>