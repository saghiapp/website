---
title: >-
    غزل شمارهٔ ۸۳
---
# غزل شمارهٔ ۸۳

<div class="b" id="bn1"><div class="m1"><p>گر ز دستِ زلفِ مُشکینت خطایی رفت رفت</p></div>
<div class="m2"><p>ور ز هندویِ شما بر ما جفایی رفت رفت</p></div></div>
<div class="b" id="bn2"><div class="m1"><p>برقِ عشق ار خرمنِ پشمینه پوشی سوخت سوخت</p></div>
<div class="m2"><p>جورِ شاه کامران گر بر گدایی رفت رفت</p></div></div>
<div class="b" id="bn3"><div class="m1"><p>در طریقت رنجشِ خاطر نباشد می بیار</p></div>
<div class="m2"><p>هر کدورت را که بینی چون صفایی رفت رفت</p></div></div>
<div class="b" id="bn4"><div class="m1"><p>عشقبازی را تحمل باید ای دل، پای دار</p></div>
<div class="m2"><p>گر ملالی بود بود و گر خطایی رفت رفت</p></div></div>
<div class="b" id="bn5"><div class="m1"><p>گر دلی از غمزهٔ دلدار باری برد برد</p></div>
<div class="m2"><p>ور میان جان و جانان ماجرایی رفت رفت</p></div></div>
<div class="b" id="bn6"><div class="m1"><p>از سخن چینان ملالت‌ها پدید آمد ولی</p></div>
<div class="m2"><p>گر میانِ همنشینان ناسزایی رفت رفت</p></div></div>
<div class="b" id="bn7"><div class="m1"><p>عیبِ حافظ گو مکن واعظ که رفت از خانقاه</p></div>
<div class="m2"><p>پای آزادی چه بندی؟ گر به جایی رفت رفت</p></div></div>