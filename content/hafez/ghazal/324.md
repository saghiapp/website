---
title: >-
    غزل شمارهٔ ۳۹۰
---
# غزل شمارهٔ ۳۹۰

<div class="b" id="bn1"><div class="m1"><p>افسر سلطان گل پیدا شد از طرف چمن</p></div>
<div class="m2"><p>مقدمش یا رب مبارک باد بر سرو و سمن</p></div></div>
<div class="b" id="bn2"><div class="m1"><p>خوش به جای خویشتن بود این نشست خسروی</p></div>
<div class="m2"><p>تا نشیند هر کسی اکنون به جای خویشتن</p></div></div>
<div class="b" id="bn3"><div class="m1"><p>خاتم جم را بشارت ده به حسن خاتمت</p></div>
<div class="m2"><p>کاسم اعظم کرد از او کوتاه دست اهرمن</p></div></div>
<div class="b" id="bn4"><div class="m1"><p>تا ابد معمور باد این خانه کز خاک درش</p></div>
<div class="m2"><p>هر نفس با بوی رحمان می‌وزد باد یمن</p></div></div>
<div class="b" id="bn5"><div class="m1"><p>شوکت پور پشنگ و تیغ عالمگیر او</p></div>
<div class="m2"><p>در همه شهنامه‌ها شد داستان انجمن</p></div></div>
<div class="b" id="bn6"><div class="m1"><p>خنگ چوگانی چرخت رام شد در زیر زین</p></div>
<div class="m2"><p>شهسوارا چون به میدان آمدی گویی بزن</p></div></div>
<div class="b" id="bn7"><div class="m1"><p>جویبار ملک را آب روان شمشیر توست</p></div>
<div class="m2"><p>تو درخت عدل بنشان بیخ بدخواهان بکن</p></div></div>
<div class="b" id="bn8"><div class="m1"><p>بعد از این نشگفت اگر با نکهت خلق خوشت</p></div>
<div class="m2"><p>خیزد از صحرای ایذج نافه مشک ختن</p></div></div>
<div class="b" id="bn9"><div class="m1"><p>گوشه گیران انتظار جلوه خوش می‌کنند</p></div>
<div class="m2"><p>برشکن طرف کلاه و برقع از رخ برفکن</p></div></div>
<div class="b" id="bn10"><div class="m1"><p>مشورت با عقل کردم گفت حافظ می بنوش</p></div>
<div class="m2"><p>ساقیا می ده به قول مستشار مؤتمن</p></div></div>
<div class="b" id="bn11"><div class="m1"><p>ای صبا بر ساقی بزم اتابک عرضه دار</p></div>
<div class="m2"><p>تا از آن جام زرافشان جرعه‌ای بخشد به من</p></div></div>