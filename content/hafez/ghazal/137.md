---
title: >-
    غزل شمارهٔ ۲۲۱
---
# غزل شمارهٔ ۲۲۱

<div class="b" id="bn1"><div class="m1"><p>چو دست بر سرِ زلفش زنم به تاب رَوَد</p></div>
<div class="m2"><p>ور آشتی طلبم با سرِ عِتاب رَوَد</p></div></div>
<div class="b" id="bn2"><div class="m1"><p>چو ماهِ نو رَهِ بیچارگانِ نَظّاره</p></div>
<div class="m2"><p>زَنَد به گوشهٔ ابرو و در نقاب رود</p></div></div>
<div class="b" id="bn3"><div class="m1"><p>شبِ شراب خرابم کُنَد به بیداری</p></div>
<div class="m2"><p>وگر به روز شکایت کنم به خواب رود</p></div></div>
<div class="b" id="bn4"><div class="m1"><p>طریقِ عشق پرآشوب و فتنه است ای دل</p></div>
<div class="m2"><p>بیفتد آن که در این راه با شتاب رود</p></div></div>
<div class="b" id="bn5"><div class="m1"><p>گدایی درِ جانان به سلطنت مفروش</p></div>
<div class="m2"><p>کسی ز سایهٔ این در به آفتاب رود</p></div></div>
<div class="b" id="bn6"><div class="m1"><p>سوادِ نامهٔ مویِ سیاه چون طی شد</p></div>
<div class="m2"><p>بَیاض کم نَشَوَد گر صد انتخاب رود</p></div></div>
<div class="b" id="bn7"><div class="m1"><p>حباب را چو فِتَد بادِ نخوت اندر سر</p></div>
<div class="m2"><p>کلاه داریَش اندر سرِ شراب رود</p></div></div>
<div class="b" id="bn8"><div class="m1"><p>حجابِ راه تویی حافظ از میان برخیز</p></div>
<div class="m2"><p>خوشا کسی که در این راه بی‌حجاب رود</p></div></div>