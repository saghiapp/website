---
title: >-
    غزل شمارهٔ ۵۶
---
# غزل شمارهٔ ۵۶

<div class="b" id="bn1"><div class="m1"><p>دل سراپردهٔ محبتِ اوست</p></div>
<div class="m2"><p>دیده آیینه دارِ طلعت اوست</p></div></div>
<div class="b" id="bn2"><div class="m1"><p>من که سر درنیاورم به دو کون</p></div>
<div class="m2"><p>گردنم زیرِ بارِ منتِ اوست</p></div></div>
<div class="b" id="bn3"><div class="m1"><p>تو و طوبی و ما و قامتِ یار</p></div>
<div class="m2"><p>فکرِ هر کس به قدرِ همتِ اوست</p></div></div>
<div class="b" id="bn4"><div class="m1"><p>گر من آلوده دامنم چه عجب</p></div>
<div class="m2"><p>همه عالم گواهِ عصمتِ اوست</p></div></div>
<div class="b" id="bn5"><div class="m1"><p>من که باشم در آن حرم که صبا</p></div>
<div class="m2"><p>پرده دارِ حریمِ حُرمتِ اوست</p></div></div>
<div class="b" id="bn6"><div class="m1"><p>بی خیالش مباد منظرِ چشم</p></div>
<div class="m2"><p>زان که این گوشه جایِ خلوتِ اوست</p></div></div>
<div class="b" id="bn7"><div class="m1"><p>هر گلِ نو که شد چمن آرای</p></div>
<div class="m2"><p>ز اثر رنگ و بویِ صحبتِ اوست</p></div></div>
<div class="b" id="bn8"><div class="m1"><p>دورِ مجنون گذشت و نوبتِ ماست</p></div>
<div class="m2"><p>هر کسی پنج روز، نوبتِ اوست</p></div></div>
<div class="b" id="bn9"><div class="m1"><p>مُلکَتِ عاشقی و گنجِ طرب</p></div>
<div class="m2"><p>هر چه دارم ز یُمنِ همتِ اوست</p></div></div>
<div class="b" id="bn10"><div class="m1"><p>من و دل گر فدا شدیم چه باک؟</p></div>
<div class="m2"><p>غرض اندر میان سلامتِ اوست</p></div></div>
<div class="b" id="bn11"><div class="m1"><p>فقرِ ظاهر مبین که حافظ را</p></div>
<div class="m2"><p>سینه گنجینهٔ محبتِ اوست</p></div></div>