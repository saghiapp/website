---
title: >-
    غزل شمارهٔ ۲۰۳
---
# غزل شمارهٔ ۲۰۳

<div class="b" id="bn1"><div class="m1"><p>سال‌ها دفترِ ما در گرو صَهبا بود</p></div>
<div class="m2"><p>رونقِ میکده از درس و دعایِ ما بود</p></div></div>
<div class="b" id="bn2"><div class="m1"><p>نیکیِ پیرِ مغان بین که چو ما بدمستان</p></div>
<div class="m2"><p>هر چه کردیم به چشمِ کَرَمَش زیبا بود</p></div></div>
<div class="b" id="bn3"><div class="m1"><p>دفترِ دانش ما جمله بشویید به مِی</p></div>
<div class="m2"><p>که فلک دیدم و در قصدِ دلِ دانا بود</p></div></div>
<div class="b" id="bn4"><div class="m1"><p>از بتان آن طلب ار حسن شناسی ای دل</p></div>
<div class="m2"><p>کاین کسی گفت که در علمِ نظر بینا بود</p></div></div>
<div class="b" id="bn5"><div class="m1"><p>دل چو پرگار به هر سو دَوَرانی می‌کرد</p></div>
<div class="m2"><p>و اندر آن دایره سرگشتهٔ پابرجا بود</p></div></div>
<div class="b" id="bn6"><div class="m1"><p>مُطرب از دَردِ محبت عملی می‌پرداخت</p></div>
<div class="m2"><p>که حکیمانِ جهان را مژه خون پالا بود</p></div></div>
<div class="b" id="bn7"><div class="m1"><p>می‌شکفتم ز طرب زان که چو گُل بر لبِ جوی</p></div>
<div class="m2"><p>بر سرم سایهٔ آن سروِ سَهی بالا بود</p></div></div>
<div class="b" id="bn8"><div class="m1"><p>پیرِ گلرنگِ من اندر حقِ اَزْرَق پوشان</p></div>
<div class="m2"><p>رخصتِ خُبث نداد ار نه حکایت‌ها بود</p></div></div>
<div class="b" id="bn9"><div class="m1"><p>قلبِ اندودهٔ حافظ بَرِ او خرج نشد</p></div>
<div class="m2"><p>کاین مُعامِل به همه عیبِ نهان بینا بود</p></div></div>