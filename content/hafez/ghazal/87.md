---
title: >-
    غزل شمارهٔ ۱۷۷
---
# غزل شمارهٔ ۱۷۷

<div class="b" id="bn1"><div class="m1"><p>نه هر که چهره برافروخت دلبری داند</p></div>
<div class="m2"><p>نه هر که آینه سازد سِکندری داند</p></div></div>
<div class="b" id="bn2"><div class="m1"><p>نه هر که طَرْفِ کُلَه کج نهاد و تُند نشست</p></div>
<div class="m2"><p>کلاه داری و آیینِ سروری داند</p></div></div>
<div class="b" id="bn3"><div class="m1"><p>تو بندگی چو گدایان به شرطِ مزد مکن</p></div>
<div class="m2"><p>که دوست خود روشِ بنده پروری داند</p></div></div>
<div class="b" id="bn4"><div class="m1"><p>غلامِ همتِ آن رندِ عافیت سوزم</p></div>
<div class="m2"><p>که در گداصفتی کیمیاگری داند</p></div></div>
<div class="b" id="bn5"><div class="m1"><p>وفا و عهد نکو باشد ار بیاموزی</p></div>
<div class="m2"><p>وگرنه هر که تو بینی ستمگری داند</p></div></div>
<div class="b" id="bn6"><div class="m1"><p>بباختم دلِ دیوانه و ندانستم</p></div>
<div class="m2"><p>که آدمی بچه‌ای، شیوهٔ پری داند</p></div></div>
<div class="b" id="bn7"><div class="m1"><p>هزار نکتهٔ باریکتر ز مو این جاست</p></div>
<div class="m2"><p>نه هر که سر بتراشد قلندری داند</p></div></div>
<div class="b" id="bn8"><div class="m1"><p>مدارِ نقطهٔ بینش ز خالِ توست مرا</p></div>
<div class="m2"><p>که قدرِ گوهرِ یک دانه جوهری داند</p></div></div>
<div class="b" id="bn9"><div class="m1"><p>به قَدّ و چهره هر آنکس که شاهِ خوبان شد</p></div>
<div class="m2"><p>جهان بگیرد اگر دادگستری داند</p></div></div>
<div class="b" id="bn10"><div class="m1"><p>ز شعرِ دلکَشِ حافظ کسی بُوَد آگاه</p></div>
<div class="m2"><p>که لطفِ طبع و سخن گفتن دری داند</p></div></div>