---
title: >-
    غزل شمارهٔ ۷۸
---
# غزل شمارهٔ ۷۸

<div class="b" id="bn1"><div class="m1"><p>دیدی که یار، جز سَرِ جور و ستم نداشت</p></div>
<div class="m2"><p>بشکست عهد، وز غمِ ما هیچ غم نداشت</p></div></div>
<div class="b" id="bn2"><div class="m1"><p>یا رب مگیرش ار چه دلِ چون کبوترم</p></div>
<div class="m2"><p>افکند و کُشت و عزتِ صیدِ حرم نداشت</p></div></div>
<div class="b" id="bn3"><div class="m1"><p>بر من جفا ز بختِ من آمد وگرنه یار</p></div>
<div class="m2"><p>حاشا که رسمِ لطف و طریقِ کَرَم نداشت</p></div></div>
<div class="b" id="bn4"><div class="m1"><p>با این همه هر آن که نه خواری کشید از او</p></div>
<div class="m2"><p>هر جا که رفت، هیچ کَسَش محترم نداشت</p></div></div>
<div class="b" id="bn5"><div class="m1"><p>ساقی بیار باده و با محتسب بگو</p></div>
<div class="m2"><p>انکارِ ما مَکُن که چنین جام، جم نداشت</p></div></div>
<div class="b" id="bn6"><div class="m1"><p>هر راهرو که ره به حریمِ درش نبرد</p></div>
<div class="m2"><p>مسکین بُرید وادی و ره در حرم نداشت</p></div></div>
<div class="b" id="bn7"><div class="m1"><p>حافظ بِبَر تو گویِ فصاحت که مدعی</p></div>
<div class="m2"><p>هیچش هنر نبود و خبر نیز هم نداشت</p></div></div>