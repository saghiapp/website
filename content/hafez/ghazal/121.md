---
title: >-
    غزل شمارهٔ ۲۰۷
---
# غزل شمارهٔ ۲۰۷

<div class="b" id="bn1"><div class="m1"><p>یاد باد آن که سرِ کویِ توام منزل بود</p></div>
<div class="m2"><p>دیده را روشنی از خاکِ درت حاصل بود</p></div></div>
<div class="b" id="bn2"><div class="m1"><p>راست چون سوسن و گل از اثرِ صحبتِ پاک</p></div>
<div class="m2"><p>بر زبان بود مرا آن چه تو را در دل بود</p></div></div>
<div class="b" id="bn3"><div class="m1"><p>دل چو از پیرِ خِرَد نَقلِ مَعانی می‌کرد</p></div>
<div class="m2"><p>عشق می‌گفت به شرح آن چه بر او مشکل بود</p></div></div>
<div class="b" id="bn4"><div class="m1"><p>آه از آن جور و تَطاول که در این دامگَه است</p></div>
<div class="m2"><p>آه از آن سوز و نیازی که در آن محفل بود</p></div></div>
<div class="b" id="bn5"><div class="m1"><p>در دلم بود که بی دوست نباشم هرگز</p></div>
<div class="m2"><p>چه توان کرد؟ که سعیِ من و دل باطل بود</p></div></div>
<div class="b" id="bn6"><div class="m1"><p>دوش بر یادِ حریفان به خرابات شدم</p></div>
<div class="m2"><p>خُمِ مِی دیدم، خون در دل و پا در گل بود</p></div></div>
<div class="b" id="bn7"><div class="m1"><p>بس بِگَشتَم که بپرسم سببِ دردِ فِراق</p></div>
<div class="m2"><p>مفتیِ عقل در این مسأله لایَعْقِل بود</p></div></div>
<div class="b" id="bn8"><div class="m1"><p>راستی خاتمِ فیروزهٔ بواسحاقی</p></div>
<div class="m2"><p>خوش درخشید ولی دولتِ مُستَعجِل بود</p></div></div>
<div class="b" id="bn9"><div class="m1"><p>دیدی آن قهقههٔ کبکِ خرامان حافظ</p></div>
<div class="m2"><p>که ز سرپنجهٔ شاهینِ قضا غافل بود</p></div></div>