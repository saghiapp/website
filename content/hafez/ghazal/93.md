---
title: >-
    غزل شمارهٔ ۱۸۲
---
# غزل شمارهٔ ۱۸۲

<div class="b" id="bn1"><div class="m1"><p>حَسْبِ حالی نَنِوشتی و شد ایّامی چند</p></div>
<div class="m2"><p>محرمی کو که فرستم به تو پیغامی چند؟</p></div></div>
<div class="b" id="bn2"><div class="m1"><p>ما بدان مقصدِ عالی نتوانیم رسید</p></div>
<div class="m2"><p>هم مگر پیش نَهَد لطفِ شما گامی چند</p></div></div>
<div class="b" id="bn3"><div class="m1"><p>چون مِی از خُم به سبو رفت و گُل افکند نقاب</p></div>
<div class="m2"><p>فرصتِ عیش نگه دار و بزن جامی چند</p></div></div>
<div class="b" id="bn4"><div class="m1"><p>قندِ آمیخته با گُل نه علاجِ دلِ ماست</p></div>
<div class="m2"><p>بوسه‌ای چند برآمیز به دشنامی چند</p></div></div>
<div class="b" id="bn5"><div class="m1"><p>زاهد از کوچهٔ رندان به سلامت بگذر</p></div>
<div class="m2"><p>تا خرابت نکند صحبتِ بدنامی چند</p></div></div>
<div class="b" id="bn6"><div class="m1"><p>عیبِ مِی جمله چو گفتی، هنرش نیز بگو</p></div>
<div class="m2"><p>نفیِ حکمت مکن از بهرِ دلِ عامی چند</p></div></div>
<div class="b" id="bn7"><div class="m1"><p>ای گدایانِ خرابات خدا یارِ شماست</p></div>
<div class="m2"><p>چشمِ اِنعام مدارید ز اَنعامی چند</p></div></div>
<div class="b" id="bn8"><div class="m1"><p>پیرِ میخانه چه خوش گفت به دُردی کشِ خویش</p></div>
<div class="m2"><p>که مگو حالِ دلِ سوخته با خامی چند</p></div></div>
<div class="b" id="bn9"><div class="m1"><p>حافظ از شوقِ رخِ مهر فروغِ تو بسوخت</p></div>
<div class="m2"><p>کامگارا نظری کن سویِ ناکامی چند</p></div></div>