---
title: >-
    غزل شمارهٔ ۴۸۸
---
# غزل شمارهٔ ۴۸۸

<div class="b" id="bn1"><div class="m1"><p>سحرم هاتف میخانه به دولتخواهی</p></div>
<div class="m2"><p>گفت بازآی که دیرینه این درگاهی</p></div></div>
<div class="b" id="bn2"><div class="m1"><p>همچو جم جرعه ما کش که ز سر دو جهان</p></div>
<div class="m2"><p>پرتو جام جهان بین دهدت آگاهی</p></div></div>
<div class="b" id="bn3"><div class="m1"><p>بر در میکده رندان قلندر باشند</p></div>
<div class="m2"><p>که ستانند و دهند افسر شاهنشاهی</p></div></div>
<div class="b" id="bn4"><div class="m1"><p>خشت زیر سر و بر تارک هفت اختر پای</p></div>
<div class="m2"><p>دست قدرت نگر و منصب صاحب جاهی</p></div></div>
<div class="b" id="bn5"><div class="m1"><p>سر ما و در میخانه که طرف بامش</p></div>
<div class="m2"><p>به فلک بر شد و دیوار بدین کوتاهی</p></div></div>
<div class="b" id="bn6"><div class="m1"><p>قطع این مرحله بی همرهی خضر مکن</p></div>
<div class="m2"><p>ظلمات است بترس از خطر گمراهی</p></div></div>
<div class="b" id="bn7"><div class="m1"><p>اگرت سلطنت فقر ببخشند ای دل</p></div>
<div class="m2"><p>کمترین ملک تو از ماه بود تا ماهی</p></div></div>
<div class="b" id="bn8"><div class="m1"><p>تو دم فقر ندانی زدن از دست مده</p></div>
<div class="m2"><p>مسند خواجگی و مجلس تورانشاهی</p></div></div>
<div class="b" id="bn9"><div class="m1"><p>حافظ خام طمع شرمی از این قصه بدار</p></div>
<div class="m2"><p>عملت چیست که فردوس برین می‌خواهی</p></div></div>