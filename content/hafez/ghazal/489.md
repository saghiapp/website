---
title: >-
    غزل شمارهٔ ۹۳
---
# غزل شمارهٔ ۹۳

<div class="b" id="bn1"><div class="m1"><p>چه لطف بود که ناگاه رَشحِهٔ قَلَمَت</p></div>
<div class="m2"><p>حقوقِ خدمتِ ما عرضه کرد بر کرمت</p></div></div>
<div class="b" id="bn2"><div class="m1"><p>به نوکِ خامه رقم کرده‌ای سلامِ مرا</p></div>
<div class="m2"><p>که کارخانهٔ دوران مباد بی رَقَمَت</p></div></div>
<div class="b" id="bn3"><div class="m1"><p>نگویم از منِ بی‌دل به سهو کردی یاد</p></div>
<div class="m2"><p>که در حسابِ خرد نیست سهو بر قَلَمَت</p></div></div>
<div class="b" id="bn4"><div class="m1"><p>مرا ذلیل مگردان به شکرِ این نعمت</p></div>
<div class="m2"><p>که داشت دولتِ سرمد عزیز و محترمت</p></div></div>
<div class="b" id="bn5"><div class="m1"><p>بیا که با سرِ زلفت قرار خواهم کرد</p></div>
<div class="m2"><p>که گر سَرَم برود برندارم از قدمت</p></div></div>
<div class="b" id="bn6"><div class="m1"><p>ز حالِ ما دلت آگه شود مگر وقتی</p></div>
<div class="m2"><p>که لاله بردمد از خاکِ کشتگانِ غمت</p></div></div>
<div class="b" id="bn7"><div class="m1"><p>روانِ تشنهٔ ما را به جرعه‌ای دریاب</p></div>
<div class="m2"><p>چو می‌دهند زُلالِ خِضِر ز جامِ جَمَت</p></div></div>
<div class="b" id="bn8"><div class="m1"><p>همیشه وقتِ تو ای عیسیِ صبا خوش باد</p></div>
<div class="m2"><p>که جانِ حافظِ دلخسته زنده شد به دَمَت</p></div></div>