---
title: >-
    غزل شمارهٔ ۳۰۷
---
# غزل شمارهٔ ۳۰۷

<div class="b" id="bn1"><div class="m1"><p>هر نکته‌ای که گفتم در وصفِ آن شَمایل</p></div>
<div class="m2"><p>هر کو شنید گفتا لِلّهِ دَرُّ قائل</p></div></div>
<div class="b" id="bn2"><div class="m1"><p>تحصیلِ عشق و رندی آسان نمود اول</p></div>
<div class="m2"><p>آخر بسوخت جانم در کسبِ این فضایل</p></div></div>
<div class="b" id="bn3"><div class="m1"><p>حَلّاج بر سرِ دار این نکته خوش سُراید</p></div>
<div class="m2"><p>از شافعی نپرسند امثالِ این مسائل</p></div></div>
<div class="b" id="bn4"><div class="m1"><p>گفتم که کِی ببخشی بر جانِ ناتوانم؟</p></div>
<div class="m2"><p>گفت آن زمان که نَبْوَد جان در میانه حائل</p></div></div>
<div class="b" id="bn5"><div class="m1"><p>دل داده‌ام به یاری، شوخی کشی نگاری</p></div>
<div class="m2"><p>مَرضیّةُ السَجایا مَحمودَةُ الخَصائل</p></div></div>
<div class="b" id="bn6"><div class="m1"><p>در عینِ گوشه‌گیری بودم چو چشمِ مستت</p></div>
<div class="m2"><p>و اکنون شدم به مستان چون ابرویِ تو مایل</p></div></div>
<div class="b" id="bn7"><div class="m1"><p>از آبِ دیده صد رَه طوفانِ نوح دیدم</p></div>
<div class="m2"><p>وز لوحِ سینه نقشت هرگز نگشت زایل</p></div></div>
<div class="b" id="bn8"><div class="m1"><p>ای دوست دستِ حافظ تَعویذِ چشم زخم است</p></div>
<div class="m2"><p>یا رب ببینم آن را در گردنت حَمایل</p></div></div>