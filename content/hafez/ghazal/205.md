---
title: >-
    غزل شمارهٔ ۲۸۳
---
# غزل شمارهٔ ۲۸۳

<div class="b" id="bn1"><div class="m1"><p>سحر ز هاتفِ غیبم رسید مژده به گوش</p></div>
<div class="m2"><p>که دورِ شاه شجاع است، مِی دلیر بنوش</p></div></div>
<div class="b" id="bn2"><div class="m1"><p>شد آن که اهلِ نظر بر کناره می‌رفتند</p></div>
<div class="m2"><p>هزار گونه سخن در دهان و لب خاموش</p></div></div>
<div class="b" id="bn3"><div class="m1"><p>به صوتِ چنگ بگوییم آن حکایت‌ها</p></div>
<div class="m2"><p>که از نهفتنِ آن دیگِ سینه می‌زد جوش</p></div></div>
<div class="b" id="bn4"><div class="m1"><p>شرابِ خانگیِ ترسِ محتسب خورده</p></div>
<div class="m2"><p>به رویِ یار بنوشیم و بانگِ نوشانوش</p></div></div>
<div class="b" id="bn5"><div class="m1"><p>ز کویِ میکده دوشش به دوش می‌بُردند</p></div>
<div class="m2"><p>امامِ شهر که سجاده می‌کشید به دوش</p></div></div>
<div class="b" id="bn6"><div class="m1"><p>دلا دلالتِ خیرت کنم به راهِ نجات</p></div>
<div class="m2"><p>مکن به فسق مباهات و زهد هم مَفُروش</p></div></div>
<div class="b" id="bn7"><div class="m1"><p>محلِ نورِ تَجَلّیست رایِ انور شاه</p></div>
<div class="m2"><p>چو قربِ او طلبی در صفایِ نیّت کوش</p></div></div>
<div class="b" id="bn8"><div class="m1"><p>به جز ثنایِ جلالش مساز وِردِ ضمیر</p></div>
<div class="m2"><p>که هست گوشِ دلش محرمِ پیامِ سروش</p></div></div>
<div class="b" id="bn9"><div class="m1"><p>رموزِ مصلحتِ مُلک خسروان دانند</p></div>
<div class="m2"><p>گدایِ گوشه نشینی تو حافظا مَخروش</p></div></div>