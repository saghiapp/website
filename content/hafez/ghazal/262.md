---
title: >-
    غزل شمارهٔ ۳۳۴
---
# غزل شمارهٔ ۳۳۴

<div class="b" id="bn1"><div class="m1"><p>گر دست رَسَد در سرِ زُلفینِ تو بازم</p></div>
<div class="m2"><p>چون گوی چه سرها که به چوگانِ تو بازم</p></div></div>
<div class="b" id="bn2"><div class="m1"><p>زلفِ تو مرا عمر دراز است ولی نیست</p></div>
<div class="m2"><p>در دست، سرِ مویی از آن عمرِ درازم</p></div></div>
<div class="b" id="bn3"><div class="m1"><p>پروانهٔ راحت بده ای شمع که امشب</p></div>
<div class="m2"><p>از آتشِ دل پیش تو چون شمع گُدازم</p></div></div>
<div class="b" id="bn4"><div class="m1"><p>آن دَم که به یک خنده دَهَم جان چو صُراحی</p></div>
<div class="m2"><p>مستانِ تو خواهم که گُزارَند نمازم</p></div></div>
<div class="b" id="bn5"><div class="m1"><p>چون نیست نمازِ منِ آلوده نمازی</p></div>
<div class="m2"><p>در میکده زان کم نَشَوَد سوز و گُدازم</p></div></div>
<div class="b" id="bn6"><div class="m1"><p>در مسجد و میخانه خیالت اگر آید</p></div>
<div class="m2"><p>محراب و کمانچه ز دو ابرویِ تو سازم</p></div></div>
<div class="b" id="bn7"><div class="m1"><p>گر خلوتِ ما را شبی از رخ بِفُروزی</p></div>
<div class="m2"><p>چون صبح بر آفاقِ جهان سر بِفَرازم</p></div></div>
<div class="b" id="bn8"><div class="m1"><p>محمود بُوَد عاقبتِ کار در این راه</p></div>
<div class="m2"><p>گر سر بِرَوَد در سرِ سودایِ اَیازم</p></div></div>
<div class="b" id="bn9"><div class="m1"><p>حافظ غمِ دل با که بگویم؟ که در این دور</p></div>
<div class="m2"><p>جز جام نشاید که بُوَد محرمِ رازم</p></div></div>