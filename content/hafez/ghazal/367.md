---
title: >-
    غزل شمارهٔ ۴۲۹
---
# غزل شمارهٔ ۴۲۹

<div class="b" id="bn1"><div class="m1"><p>ساقی بیا که شد قدح لاله پر ز می</p></div>
<div class="m2"><p>طامات تا به چند و خرافات تا به کی</p></div></div>
<div class="b" id="bn2"><div class="m1"><p>بگذر ز کبر و ناز که دیده‌ست روزگار</p></div>
<div class="m2"><p>چین قبای قیصر و طرف کلاه کی</p></div></div>
<div class="b" id="bn3"><div class="m1"><p>هشیار شو که مرغ چمن مست گشت هان</p></div>
<div class="m2"><p>بیدار شو که خواب عدم در پی است هی</p></div></div>
<div class="b" id="bn4"><div class="m1"><p>خوش نازکانه می‌چمی ای شاخ نوبهار</p></div>
<div class="m2"><p>کآشفتگی مبادت از آشوب باد دی</p></div></div>
<div class="b" id="bn5"><div class="m1"><p>بر مهر چرخ و شیوه او اعتماد نیست</p></div>
<div class="m2"><p>ای وای بر کسی که شد ایمن ز مکر وی</p></div></div>
<div class="b" id="bn6"><div class="m1"><p>فردا شراب کوثر و حور از برای ماست</p></div>
<div class="m2"><p>و امروز نیز ساقی مه روی و جام می</p></div></div>
<div class="b" id="bn7"><div class="m1"><p>باد صبا ز عهد صبی یاد می‌دهد</p></div>
<div class="m2"><p>جان دارویی که غم ببرد درده ای صبی</p></div></div>
<div class="b" id="bn8"><div class="m1"><p>حشمت مبین و سلطنت گل که بسپرد</p></div>
<div class="m2"><p>فراش باد هر ورقش را به زیر پی</p></div></div>
<div class="b" id="bn9"><div class="m1"><p>درده به یاد حاتم طی جام یک منی</p></div>
<div class="m2"><p>تا نامه سیاه بخیلان کنیم طی</p></div></div>
<div class="b" id="bn10"><div class="m1"><p>زان می که داد حسن و لطافت به ارغوان</p></div>
<div class="m2"><p>بیرون فکند لطف مزاج از رخش به خوی</p></div></div>
<div class="b" id="bn11"><div class="m1"><p>مسند به باغ بر که به خدمت چو بندگان</p></div>
<div class="m2"><p>استاده است سرو و کمر بسته است نی</p></div></div>
<div class="b" id="bn12"><div class="m1"><p>حافظ حدیث سحرفریب خوشت رسید</p></div>
<div class="m2"><p>تا حد مصر و چین و به اطراف روم و ری</p></div></div>