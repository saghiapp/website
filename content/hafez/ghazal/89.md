---
title: >-
    غزل شمارهٔ ۱۷۹
---
# غزل شمارهٔ ۱۷۹

<div class="b" id="bn1"><div class="m1"><p>رسید مژده که ایامِ غم نخواهد ماند</p></div>
<div class="m2"><p>چنان نماند چنین نیز هم نخواهد ماند</p></div></div>
<div class="b" id="bn2"><div class="m1"><p>من ار چه در نظرِ یار خاکسار شدم</p></div>
<div class="m2"><p>رقیب نیز چنین محترم نخواهد ماند</p></div></div>
<div class="b" id="bn3"><div class="m1"><p>چو پرده دار به شمشیر می‌زند همه را</p></div>
<div class="m2"><p>کسی مُقیمِ حریمِ حَرم نخواهد ماند</p></div></div>
<div class="b" id="bn4"><div class="m1"><p>چه جایِ شُکر و شکایت ز نقشِ نیک و بد است؟</p></div>
<div class="m2"><p>چو بر صحیفهٔ هستی رقم نخواهد ماند</p></div></div>
<div class="b" id="bn5"><div class="m1"><p>سرودِ مجلسِ جمشید گفته‌اند این بود</p></div>
<div class="m2"><p>که جامِ باده بیاور که جم نخواهد ماند</p></div></div>
<div class="b" id="bn6"><div class="m1"><p>غنیمتی شِمُر ای شمع وصلِ پروانه</p></div>
<div class="m2"><p>که این معامله تا صبحدم نخواهد ماند</p></div></div>
<div class="b" id="bn7"><div class="m1"><p>توانگرا دلِ درویشِ خود به دست آور</p></div>
<div class="m2"><p>که مخزنِ زَر و گنجِ دِرَم نخواهد ماند</p></div></div>
<div class="b" id="bn8"><div class="m1"><p>بدین رَواقِ زَبَرجَد نوشته‌اند به زر</p></div>
<div class="m2"><p>که جز نِکوییِ اهلِ کرم نخواهد ماند</p></div></div>
<div class="b" id="bn9"><div class="m1"><p>ز مِهْربانیِ جانان طمع مَبُر حافظ</p></div>
<div class="m2"><p>که نقشِ جور و نشانِ ستم نخواهد ماند</p></div></div>