---
title: >-
    غزل شمارهٔ ۲۸۴
---
# غزل شمارهٔ ۲۸۴

<div class="b" id="bn1"><div class="m1"><p>هاتفی از گوشهٔ میخانه دوش</p></div>
<div class="m2"><p>گفت ببخشند گنه، مِی بنوش</p></div></div>
<div class="b" id="bn2"><div class="m1"><p>لطفِ الهی بِکُنَد کارِ خویش</p></div>
<div class="m2"><p>مژدهٔ رحمت برساند سروش</p></div></div>
<div class="b" id="bn3"><div class="m1"><p>این خِرَدِ خام به میخانه بَر</p></div>
<div class="m2"><p>تا مِیِ لعل آوَرَدَش خون به جوش</p></div></div>
<div class="b" id="bn4"><div class="m1"><p>گر چه وصالش نه به کوشش دهند</p></div>
<div class="m2"><p>هر قَدَر ای دل که توانی بکوش</p></div></div>
<div class="b" id="bn5"><div class="m1"><p>لطفِ خدا بیشتر از جرمِ ماست</p></div>
<div class="m2"><p>نکتهٔ سربسته چه دانی؟ خموش</p></div></div>
<div class="b" id="bn6"><div class="m1"><p>گوشِ من و حلقهٔ گیسویِ یار</p></div>
<div class="m2"><p>رویِ من و خاکِ درِ مِی فروش</p></div></div>
<div class="b" id="bn7"><div class="m1"><p>رندیِ حافظ نه گناهیست صَعب</p></div>
<div class="m2"><p>با کَرَمِ پادشه عیب پوش</p></div></div>
<div class="b" id="bn8"><div class="m1"><p>داورِ دین، شاه شجاع، آن که کرد</p></div>
<div class="m2"><p>روحِ قدس حلقهٔ امرش به گوش</p></div></div>
<div class="b" id="bn9"><div class="m1"><p>ای مَلِکُ العَرش مرادش بده</p></div>
<div class="m2"><p>و از خطرِ چشمِ بَدَش دار گوش</p></div></div>