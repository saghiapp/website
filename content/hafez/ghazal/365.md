---
title: >-
    غزل شمارهٔ ۴۲۷
---
# غزل شمارهٔ ۴۲۷

<div class="b" id="bn1"><div class="m1"><p>چراغ روی تو را شمع گشت پروانه</p></div>
<div class="m2"><p>مرا ز حال تو با حال خویش پروا نه</p></div></div>
<div class="b" id="bn2"><div class="m1"><p>خرد که قید مجانین عشق می‌فرمود</p></div>
<div class="m2"><p>به بوی سنبل زلف تو گشت دیوانه</p></div></div>
<div class="b" id="bn3"><div class="m1"><p>به بوی زلف تو گر جان به باد رفت چه شد</p></div>
<div class="m2"><p>هزار جان گرامی فدای جانانه</p></div></div>
<div class="b" id="bn4"><div class="m1"><p>من رمیده ز غیرت ز پا فتادم دوش</p></div>
<div class="m2"><p>نگار خویش چو دیدم به دست بیگانه</p></div></div>
<div class="b" id="bn5"><div class="m1"><p>چه نقشها که برانگیختیم و سود نداشت</p></div>
<div class="m2"><p>فسون ما بر او گشته است افسانه</p></div></div>
<div class="b" id="bn6"><div class="m1"><p>بر آتش رخ زیبای او به جای سپند</p></div>
<div class="m2"><p>به غیر خال سیاهش که دید به دانه</p></div></div>
<div class="b" id="bn7"><div class="m1"><p>به مژده جان به صبا داد شمع در نفسی</p></div>
<div class="m2"><p>ز شمع روی تواش چون رسید پروانه</p></div></div>
<div class="b" id="bn8"><div class="m1"><p>مرا به دور لب دوست هست پیمانی</p></div>
<div class="m2"><p>که بر زبان نبرم جز حدیث پیمانه</p></div></div>
<div class="b" id="bn9"><div class="m1"><p>حدیث مدرسه و خانقه مگوی که باز</p></div>
<div class="m2"><p>فتاد در سر حافظ هوای میخانه</p></div></div>