---
title: >-
    غزل شمارهٔ ۵۸
---
# غزل شمارهٔ ۵۸

<div class="b" id="bn1"><div class="m1"><p>سرِ ارادتِ ما و آستانِ حضرت دوست</p></div>
<div class="m2"><p>که هر چه بر سرِ ما می‌رود ارادتِ اوست</p></div></div>
<div class="b" id="bn2"><div class="m1"><p>نظیرِ دوست ندیدم اگر چه از مَه و مِهر</p></div>
<div class="m2"><p>نهادم آینه‌ها در مقابلِ رخِ دوست</p></div></div>
<div class="b" id="bn3"><div class="m1"><p>صبا ز حالِ دلِ تنگِ ما چه شرح دهد؟</p></div>
<div class="m2"><p>که چون شِکَنجِ ورق‌هایِ غنچه تو بر توست</p></div></div>
<div class="b" id="bn4"><div class="m1"><p>نه من سَبوکش این دیرِ رندسوزم و بس</p></div>
<div class="m2"><p>بسا سَرا که در این کارخانه سنگ و سبوست</p></div></div>
<div class="b" id="bn5"><div class="m1"><p>مگر تو شانه زدی زلفِ عنبرافشان را؟</p></div>
<div class="m2"><p>که باد غالیه سا گشت و خاک عنبربوست</p></div></div>
<div class="b" id="bn6"><div class="m1"><p>نثارِ رویِ تو هر برگِ گل که در چمن است</p></div>
<div class="m2"><p>فدای قَدِّ تو هر سروبُن که بر لبِ جوست</p></div></div>
<div class="b" id="bn7"><div class="m1"><p>زبانِ ناطقه در وصفِ شوق نالان است</p></div>
<div class="m2"><p>چه جای کِلکِ بریده زبانِ بیهُده گوست؟</p></div></div>
<div class="b" id="bn8"><div class="m1"><p>رخِ تو در دلم آمد مراد خواهم یافت</p></div>
<div class="m2"><p>چرا که حالِ نکو در قَفایِ فالِ نکوست</p></div></div>
<div class="b" id="bn9"><div class="m1"><p>نه این زمان دلِ حافظ در آتشِ هوس است</p></div>
<div class="m2"><p>که داغدار ازل همچو لالهٔ خودروست</p></div></div>