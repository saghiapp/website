---
title: >-
    غزل شمارهٔ ۲۷۷
---
# غزل شمارهٔ ۲۷۷

<div class="b" id="bn1"><div class="m1"><p>فکرِ بلبل همه آن است که گُل شد یارش</p></div>
<div class="m2"><p>گُل در اندیشه که چُون عشوه کُنَد در کارش</p></div></div>
<div class="b" id="bn2"><div class="m1"><p>دلربایی همه آن نیست که عاشق بِکُشَند</p></div>
<div class="m2"><p>خواجه آن است که باشد غَمِ خدمتکارش</p></div></div>
<div class="b" id="bn3"><div class="m1"><p>جایِ آن است که خون موج زَنَد در دلِ لعل</p></div>
<div class="m2"><p>زین تَغابُن که خَزَف می‌شکند بازارش</p></div></div>
<div class="b" id="bn4"><div class="m1"><p>بلبل از فیضِ گل آموخت سخن، ور نه نبود</p></div>
<div class="m2"><p>این همه قول و غزل تعبیه در منقارش</p></div></div>
<div class="b" id="bn5"><div class="m1"><p>ای که در کوچهٔ معشوقهٔ ما می‌گُذَری</p></div>
<div class="m2"><p>بر حذر باش، که سر می‌شکند دیوارش</p></div></div>
<div class="b" id="bn6"><div class="m1"><p>آن سفرکرده که صد قافله دل همرهِ اوست</p></div>
<div class="m2"><p>هر کجا هست خدایا به سلامت دارش</p></div></div>
<div class="b" id="bn7"><div class="m1"><p>صحبت عافیتت گر چه خوش افتاد ای دل</p></div>
<div class="m2"><p>جانبِ عشق عزیز است، فرومگذارش</p></div></div>
<div class="b" id="bn8"><div class="m1"><p>صوفیِ سرخوش از این دست که کج کرد کلاه</p></div>
<div class="m2"><p>به دو جامِ دگر آشفته شود دستارش</p></div></div>
<div class="b" id="bn9"><div class="m1"><p>دلِ حافظ که به دیدارِ تو خوگر شده بود</p></div>
<div class="m2"><p>نازپروردِ وصال است، مجو آزارش</p></div></div>