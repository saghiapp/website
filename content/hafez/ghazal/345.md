---
title: >-
    غزل شمارهٔ ۴۰۹
---
# غزل شمارهٔ ۴۰۹

<div class="b" id="bn1"><div class="m1"><p>ای خونبهای نافه چین خاک راه تو</p></div>
<div class="m2"><p>خورشید سایه پرور طرف کلاه تو</p></div></div>
<div class="b" id="bn2"><div class="m1"><p>نرگس کرشمه می‌برد از حد برون خرام</p></div>
<div class="m2"><p>ای من فدای شیوه چشم سیاه تو</p></div></div>
<div class="b" id="bn3"><div class="m1"><p>خونم بخور که هیچ ملک با چنان جمال</p></div>
<div class="m2"><p>از دل نیایدش که نویسد گناه تو</p></div></div>
<div class="b" id="bn4"><div class="m1"><p>آرام و خواب خلق جهان را سبب تویی</p></div>
<div class="m2"><p>زان شد کنار دیده و دل تکیه گاه تو</p></div></div>
<div class="b" id="bn5"><div class="m1"><p>با هر ستاره‌ای سر و کار است هر شبم</p></div>
<div class="m2"><p>از حسرت فروغ رخ همچو ماه تو</p></div></div>
<div class="b" id="bn6"><div class="m1"><p>یاران همنشین همه از هم جدا شدند</p></div>
<div class="m2"><p>ماییم و آستانه دولت پناه تو</p></div></div>
<div class="b" id="bn7"><div class="m1"><p>حافظ طمع مبر ز عنایت که عاقبت</p></div>
<div class="m2"><p>آتش زند به خرمن غم دود آه تو</p></div></div>