---
title: >-
    غزل شمارهٔ ۲۴
---
# غزل شمارهٔ ۲۴

<div class="b" id="bn1"><div class="m1"><p>مطلب طاعت و پیمان و صلاح از منِ مست</p></div>
<div class="m2"><p>که به پیمانه کشی شهره شدم روز الست</p></div></div>
<div class="b" id="bn2"><div class="m1"><p>من همان دم که وضو ساختم از چشمه عشق</p></div>
<div class="m2"><p>چارتکبیر زدم یکسره بر هر چه که هست</p></div></div>
<div class="b" id="bn3"><div class="m1"><p>می بده تا دهمت آگهی از سِرِّ قضا</p></div>
<div class="m2"><p>که به رویِ که شدم عاشق و از بوی که مست</p></div></div>
<div class="b" id="bn4"><div class="m1"><p>کمر کوه کم است از کمر مور این جا</p></div>
<div class="m2"><p>ناامید از در رحمت مشو ای باده پرست</p></div></div>
<div class="b" id="bn5"><div class="m1"><p>به جز آن نرگس مستانه که چشمش مَرِساد</p></div>
<div class="m2"><p>زیر این طارِم فیروزه کسی خوش ننشست</p></div></div>
<div class="b" id="bn6"><div class="m1"><p>جان فدای دهنش باد که در باغ نظر</p></div>
<div class="m2"><p>چمن آرای جهان خوشتر از این غنچه نبست</p></div></div>
<div class="b" id="bn7"><div class="m1"><p>حافظ از دولت عشق تو سلیمانی شد</p></div>
<div class="m2"><p>یعنی از وصل تواش نیست به جز باد به دست</p></div></div>