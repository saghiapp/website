---
title: >-
    غزل شمارهٔ ۳۴۷
---
# غزل شمارهٔ ۳۴۷

<div class="b" id="bn1"><div class="m1"><p>صَنَما با غمِ عشقِ تو چه تدبیر کنم؟</p></div>
<div class="m2"><p>تا به کِی در غمِ تو نالهٔ شبگیر کنم؟</p></div></div>
<div class="b" id="bn2"><div class="m1"><p>دل دیوانه از آن شد که نصیحت شِنَوَد</p></div>
<div class="m2"><p>مگرش هم ز سرِ زلفِ تو زنجیر کنم</p></div></div>
<div class="b" id="bn3"><div class="m1"><p>آن چه در مدتِ هِجرِ تو کشیدم هیهات</p></div>
<div class="m2"><p>در یکی نامه محال است که تَحریر کنم</p></div></div>
<div class="b" id="bn4"><div class="m1"><p>با سرِ زلفِ تو مجموعِ پریشانی خود</p></div>
<div class="m2"><p>کو مجالی که سراسر همه تقریر کنم؟</p></div></div>
<div class="b" id="bn5"><div class="m1"><p>آن زمان کآرزویِ دیدنِ جانم باشد</p></div>
<div class="m2"><p>در نظر نقشِ رخِ خوبِ تو تصویر کنم</p></div></div>
<div class="b" id="bn6"><div class="m1"><p>گر بدانم که وصالِ تو بدین دست دهد</p></div>
<div class="m2"><p>دین و دل را همه دَربازم و توفیر کنم</p></div></div>
<div class="b" id="bn7"><div class="m1"><p>دور شو از برم ای واعظ و بیهوده مگوی</p></div>
<div class="m2"><p>من نه آنم که دگر گوش به تزویر کنم</p></div></div>
<div class="b" id="bn8"><div class="m1"><p>نیست امّید صَلاحی ز فسادِ حافظ</p></div>
<div class="m2"><p>چون که تقدیر چُنین است، چه تدبیر کنم؟</p></div></div>