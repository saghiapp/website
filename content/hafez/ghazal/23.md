---
title: >-
    غزل شمارهٔ ۱۱۹
---
# غزل شمارهٔ ۱۱۹

<div class="b" id="bn1"><div class="m1"><p>دلی که غیب نمای است و جامِ جم دارد</p></div>
<div class="m2"><p>ز خاتمی که دمی گم شود، چه غم دارد</p></div></div>
<div class="b" id="bn2"><div class="m1"><p>به خَطُّ و خالِ گدایان مده خزینهٔ دل</p></div>
<div class="m2"><p>به دستِ شاهوَشی دِه که محترم دارد</p></div></div>
<div class="b" id="bn3"><div class="m1"><p>نه هر درخت تحمل کند جفایِ خزان</p></div>
<div class="m2"><p>غلامِ همتِ سروم که این قدم دارد</p></div></div>
<div class="b" id="bn4"><div class="m1"><p>رسید موسمِ آن کز طرب چو نرگسِ مست</p></div>
<div class="m2"><p>نهد به پایِ قدح هر که شش درم دارد</p></div></div>
<div class="b" id="bn5"><div class="m1"><p>زر از بهایِ می اکنون چو گل دریغ مدار</p></div>
<div class="m2"><p>که عقلِ کل به صدت عیب متهم دارد</p></div></div>
<div class="b" id="bn6"><div class="m1"><p>ز سِرِّ غیب کس آگاه نیست، قصه مخوان</p></div>
<div class="m2"><p>کدام مَحرمِ دل ره در این حرم دارد؟</p></div></div>
<div class="b" id="bn7"><div class="m1"><p>دلم که لافِ تَجَرُّد زدی، کنون صد شغل</p></div>
<div class="m2"><p>به بویِ زلفِ تو با بادِ صبحدم دارد</p></div></div>
<div class="b" id="bn8"><div class="m1"><p>مرادِ دل ز که پرسم؟ که نیست دلداری</p></div>
<div class="m2"><p>که جلوهٔ نظر و شیوهٔ کرم دارد</p></div></div>
<div class="b" id="bn9"><div class="m1"><p>ز جِیبِ خرقهٔ حافظ چه طَرف بِتوان بست</p></div>
<div class="m2"><p>که ما صمد طلبیدیم و او صَنم دارد</p></div></div>