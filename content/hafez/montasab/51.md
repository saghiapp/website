---
title: >-
    شمارهٔ ۶
---
# شمارهٔ ۶

<div class="b" id="bn1"><div class="m1"><p>صراحی دگر بارم از دست برد</p></div>
<div class="m2"><p>به من باز بنمود می دستبرد</p></div></div>
<div class="b" id="bn2"><div class="m1"><p>هزار آفرین بر می سرخ باد</p></div>
<div class="m2"><p>که از روی ما رنگ زردی ببرد</p></div></div>
<div class="b" id="bn3"><div class="m1"><p>بنازیم دستی که انگور چید</p></div>
<div class="m2"><p>مریزاد پایی که در هم فشرد</p></div></div>
<div class="b" id="bn4"><div class="m1"><p>برو زاهدا خورده بر ما مگیر</p></div>
<div class="m2"><p>که کار خدایی نه کاریست خرد</p></div></div>
<div class="b" id="bn5"><div class="m1"><p>مرا از ازل عشق شد سرنوشت</p></div>
<div class="m2"><p>قضای نوشته نشاید سترد</p></div></div>
<div class="b" id="bn6"><div class="m1"><p>مزن دم ز حکمت که در وقت مرگ</p></div>
<div class="m2"><p>ارسطو دهد جان، چو بیچاره کرد</p></div></div>
<div class="b" id="bn7"><div class="m1"><p>مکش رنج بیهوده خرسند باش</p></div>
<div class="m2"><p>قناعت کن ار نیست اطلس چو برد</p></div></div>
<div class="b" id="bn8"><div class="m1"><p>چنان زندگانی کن اندر جهان</p></div>
<div class="m2"><p>که چون مرده باشی نگویند مرد</p></div></div>
<div class="b" id="bn9"><div class="m1"><p>شود مست وحدت زجام الست</p></div>
<div class="m2"><p>هر آن کاو چو حافظ می صاف خورد</p></div></div>