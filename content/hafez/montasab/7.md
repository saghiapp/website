---
title: >-
    شمارهٔ ۱۵
---
# شمارهٔ ۱۵

<div class="b" id="bn1"><div class="m1"><p>به جد و جهد چو کاری نمی‌رود از پیش</p></div>
<div class="m2"><p>به کردگار رها کرده بر مصالح خویش</p></div></div>
<div class="b" id="bn2"><div class="m1"><p>به پادشاهی عالم فرو نیارد سر</p></div>
<div class="m2"><p>اگر ز سِرِّ قناعت خبر شود درویش</p></div></div>
<div class="b" id="bn3"><div class="m1"><p>بنوش باده که قَسّام صُنع قسمت کرد</p></div>
<div class="m2"><p>در آفرینش از انواعِ نوشدارو نیش</p></div></div>
<div class="b" id="bn4"><div class="m1"><p>ز سنگ تفرقه خواهی که منحنی نشوی</p></div>
<div class="m2"><p>مشو بسان ترازو تو در پی کم و بیش</p></div></div>
<div class="b" id="bn5"><div class="m1"><p>ریا حلال شمارند و جام باده حرام</p></div>
<div class="m2"><p>زهی طریقت و ملت زهی شریعت و کیش</p></div></div>
<div class="b" id="bn6"><div class="m1"><p>ریای زاهد سالوس جان من فرسود</p></div>
<div class="m2"><p>قدح بیار و بنه مرهمی بر این دل ریش</p></div></div>
<div class="b" id="bn7"><div class="m1"><p>به دلربائی اگر خود سرآمدی چه عجب</p></div>
<div class="m2"><p>که نور حُسن تو بود از اساس عالم پیش</p></div></div>
<div class="b" id="bn8"><div class="m1"><p>دهان نیک تو دلخواه جان حافظ شد</p></div>
<div class="m2"><p>به جان بُوَد خطرم زین دل محال‌اندیش</p></div></div>