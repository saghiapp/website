---
title: >-
    شمارهٔ ۴۰
---
# شمارهٔ ۴۰

<div class="b" id="bn1"><div class="m1"><p>شب از مطرب که دل خوش باد وی را</p></div>
<div class="m2"><p>شنیدم نالهٔ جانسوز نى را</p></div></div>
<div class="b" id="bn2"><div class="m1"><p>چنان در سوز من سازش اثر کرد</p></div>
<div class="m2"><p>که بى‌رقّت ندیدم هیچ شی را</p></div></div>
<div class="b" id="bn3"><div class="m1"><p>حریفى بد مرا ساقى که در شب</p></div>
<div class="m2"><p>ز زلف و رخ نمودى شمس وفى را</p></div></div>
<div class="b" id="bn4"><div class="m1"><p>چو شوقم دید در ساغر مى‌افزود</p></div>
<div class="m2"><p>بگفتم ساقى فرخنده پى را</p></div></div>
<div class="b" id="bn5"><div class="m1"><p>رهانیدى مرا از قید هستى</p></div>
<div class="m2"><p>چو پیمودى پیاپى جام مى را</p></div></div>
<div class="b" id="bn6"><div class="m1"><p>حماک الله عن شرّ النوائب</p></div>
<div class="m2"><p>جزاک الله فى الدّارین خیرا</p></div></div>
<div class="b" id="bn7"><div class="m1"><p>چو بی‌خود گشت حافظ کى شمارد</p></div>
<div class="m2"><p>به یک جو ملکت کاووس کى را</p></div></div>