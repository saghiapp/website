---
title: >-
    شمارهٔ ۹
---
# شمارهٔ ۹

<div class="b" id="bn1"><div class="m1"><p>در هر هوا که جز برق اندر طلب نباشد</p></div>
<div class="m2"><p>گر خرمنی بسوزد چندان عجب نباشد </p></div></div>
<div class="b" id="bn2"><div class="m1"><p>مرغی که با غم دل شد الفتیش حاصل</p></div>
<div class="m2"><p>بر شاخسار عمرش برگ طرب نباشد </p></div></div>
<div class="b" id="bn3"><div class="m1"><p>در کارخانهٔ عشق ازکفر ناگزیر است</p></div>
<div class="m2"><p>آتش که را بسوزد گر بولهب نباشد </p></div></div>
<div class="b" id="bn4"><div class="m1"><p>در کیش جان‌فروشان فضل و شرف به رندیست</p></div>
<div class="m2"><p>اینجا نسب نگنجد آنجا حسب نباشد </p></div></div>
<div class="b" id="bn5"><div class="m1"><p>در محفلی که خورشید اندر شمار ذره‌ست</p></div>
<div class="m2"><p>خود را بزرگ دیدن شرط ادب نباشد </p></div></div>
<div class="b" id="bn6"><div class="m1"><p>می خور که عمر سرمد گر درجهان توان یافت</p></div>
<div class="m2"><p>جز بادهٔ بهشتی هیچش سبب نباشد </p></div></div>
<div class="b" id="bn7"><div class="m1"><p>حافظ وصال جانان با چون تو تنگدستی</p></div>
<div class="m2"><p>روزی شود که با آن پیوند شب نباشد</p></div></div>