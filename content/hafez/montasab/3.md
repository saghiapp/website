---
title: >-
    شمارهٔ ۱۱
---
# شمارهٔ ۱۱

<div class="b" id="bn1"><div class="m1"><p>مژده ای دل که مسیحا نفسی می‌آید</p></div>
<div class="m2"><p>که ز انفاس خوشش بوی کسی می‌آید </p></div></div>
<div class="b" id="bn2"><div class="m1"><p>از غم هجر مکن ناله و فریاد که دوش</p></div>
<div class="m2"><p>زده‌ام فالی و فریادرسی می‌آید </p></div></div>
<div class="b" id="bn3"><div class="m1"><p>زآتش وادی ایمن نه منم خُرّم و بس</p></div>
<div class="m2"><p>موسی آنجا به امید قبسی می‌آید </p></div></div>
<div class="b" id="bn4"><div class="m1"><p>هیچ کس نیست که در کوی تواش کاری نیست</p></div>
<div class="m2"><p>هرکس آنجا به طریق هوسی می‌آید </p></div></div>
<div class="b" id="bn5"><div class="m1"><p>کس ندانست که منزلگه معشوق کجاست</p></div>
<div class="m2"><p>این قدر هست که بانگ جرسی می‌آید </p></div></div>
<div class="b" id="bn6"><div class="m1"><p>جرعه‌ای دِه که به میخانهٔ ارباب کرم</p></div>
<div class="m2"><p>هر حریفی ز پی ملتمسی می‌آید </p></div></div>
<div class="b" id="bn7"><div class="m1"><p>دوست را گر سر پرسیدن بیمار غم است</p></div>
<div class="m2"><p>گو بر آن خوش که هنوزش نفسی می‌آید </p></div></div>
<div class="b" id="bn8"><div class="m1"><p>خبر بلبل این باغ بپرسید که من</p></div>
<div class="m2"><p>ناله‌ای می‌شنوم کز قفسی می‌آید </p></div></div>
<div class="b" id="bn9"><div class="m1"><p>یار دارد سر صید دل حافظ یاران</p></div>
<div class="m2"><p>شاهبازی به شکار مگسی می‌آید</p></div></div>