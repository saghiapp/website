---
title: >-
    شمارهٔ ۳۶
---
# شمارهٔ ۳۶

<div class="b" id="bn1"><div class="m1"><p>بیار باده و بازم رهان ز مخموری</p></div>
<div class="m2"><p>که هم به باده توان کرد دفع رنجوری</p></div></div>
<div class="b" id="bn2"><div class="m1"><p>به هیچ وجه نتابد چراغ مجلس انس</p></div>
<div class="m2"><p>مگر به روی نگار و شراب انگوری</p></div></div>
<div class="b" id="bn3"><div class="m1"><p>به سحر غمزه فتان هیچ غره مباش</p></div>
<div class="m2"><p>که آزمودم و سودی نداشت مغروری</p></div></div>
<div class="b" id="bn4"><div class="m1"><p>ادیب چند نصیحت کنی که عشق مباز</p></div>
<div class="m2"><p>که هیچ نیست ادیب این سخن به دستوری</p></div></div>
<div class="b" id="bn5"><div class="m1"><p>به عشق زنده بود جان مرد صاحبدل</p></div>
<div class="m2"><p>اگر تو عشق نداری برو که معذوری</p></div></div>
<div class="b" id="bn6"><div class="m1"><p>به یک فریب نهادم صلاح خویش از دست</p></div>
<div class="m2"><p>دریغ آن همه زهد و صلاح مستوری</p></div></div>
<div class="b" id="bn7"><div class="m1"><p>رسید دولت وصل و گذشت محنت هجر</p></div>
<div class="m2"><p>نهاد کشور دل باز رو به معموری</p></div></div>
<div class="b" id="bn8"><div class="m1"><p>به هر کسی نتوان گفت درد او حافظ</p></div>
<div class="m2"><p>بدان بگو که کشیده‌ست محنت دوری</p></div></div>