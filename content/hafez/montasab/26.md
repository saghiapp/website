---
title: >-
    شمارهٔ ۳۲
---
# شمارهٔ ۳۲

<div class="b" id="bn1"><div class="m1"><p>عشقت نه سرسری‌ست که از دل به در شود</p></div>
<div class="m2"><p>مهرت نه عارضی‌ست که جای دگر شود</p></div></div>
<div class="b" id="bn2"><div class="m1"><p>عشق تو در درونم و مهر تو در دلم</p></div>
<div class="m2"><p>با شیر اندر آمد و با جان به در شود</p></div></div>
<div class="b" id="bn3"><div class="m1"><p>دردی‌ست درد عشق که اندر علاج آن</p></div>
<div class="m2"><p>هرچند سعی بیش نمایی بَتَر شود</p></div></div>
<div class="b" id="bn4"><div class="m1"><p>اینک یکی منم که در این شهر هر شبی</p></div>
<div class="m2"><p>فریاد من ز ذَروهٔ افلاک بر شود</p></div></div>
<div class="b" id="bn5"><div class="m1"><p>با آنکه گر سرشک فشانم به زنده‌رود</p></div>
<div class="m2"><p>کشت عراق جمله به یک روز تر شود</p></div></div>
<div class="b" id="bn6"><div class="m1"><p>روزی به خرج غم نکند اشک من وفا</p></div>
<div class="m2"><p>گر دستگیر دیده نه خون جگر شود</p></div></div>
<div class="b" id="bn7"><div class="m1"><p>تلخ است پاسخ تو ولیکن مرا چه غم</p></div>
<div class="m2"><p>با دست، بگذرد به لبانت شکر شود</p></div></div>
<div class="b" id="bn8"><div class="m1"><p>مِنَّت خدایْ را که دل من نه زلف توست</p></div>
<div class="m2"><p>تا هر نفس به بادی زیر و زبر شود</p></div></div>
<div class="b" id="bn9"><div class="m1"><p>نتوان شناخت موی میانت ز موی زلف</p></div>
<div class="m2"><p>گاهی که همچو حلقه به گردت کمر شود</p></div></div>
<div class="b" id="bn10"><div class="m1"><p>یاد لب تو گر برود بر زبان کلک</p></div>
<div class="m2"><p>گردد مدام شهد و قلم نیشکر شود</p></div></div>
<div class="b" id="bn11"><div class="m1"><p>گل مشک ریز باشد اگر بوی زلف تو</p></div>
<div class="m2"><p>یک شب به لطف همره باد سحر شود</p></div></div>
<div class="b" id="bn12"><div class="m1"><p>دی در میان زلف بدیدم رخ نگار</p></div>
<div class="m2"><p>بر هیئتی که عقده محیط قمر شود</p></div></div>
<div class="b" id="bn13"><div class="m1"><p>گفتم که ابتدا کنم از بوسه؟ گفت نه</p></div>
<div class="m2"><p>بگذار تا که ماه ز عقرب به در شود</p></div></div>
<div class="b" id="bn14"><div class="m1"><p>گفتم که چند گونه به پیشت بیان کنم</p></div>
<div class="m2"><p>گر میل خاطر تو به فضل و هنر شود</p></div></div>
<div class="b" id="bn15"><div class="m1"><p>گفت این چه عادت است که هرروز تا به شب</p></div>
<div class="m2"><p>از هرزه گفتن تو مرا درد سر شود</p></div></div>
<div class="b" id="bn16"><div class="m1"><p>فضل و هنر به تحفهٔ معشوق می‌بری</p></div>
<div class="m2"><p>خود مرد کی بود که بدین گونه خر شود</p></div></div>
<div class="b" id="bn17"><div class="m1"><p>زر باشد آنکه کار تو چون زر کند ولی</p></div>
<div class="m2"><p>این هم به طالع تو همانا اگر شود</p></div></div>
<div class="b" id="bn18"><div class="m1"><p>احوال بی‌نوایی بنده بر این نسق</p></div>
<div class="m2"><p>چندان بود که صدر جهان را خبر شود</p></div></div>
<div class="b" id="bn19"><div class="m1"><p>جان جهان جهانِ کرم میر عزّ دین</p></div>
<div class="m2"><p>کز بندگیش کار فلک معتبر شود</p></div></div>