---
title: >-
    شمارهٔ ۱۲
---
# شمارهٔ ۱۲

<div class="b" id="bn1"><div class="m1"><p>دلا چندم بریزی خون ز دیده شرم دار آخر</p></div>
<div class="m2"><p>تو نیز ای دیده خوابی کن مراد دل بر آر آخر</p></div></div>
<div class="b" id="bn2"><div class="m1"><p>منم یا رب که جانان را ز ساعد بوسه می‌چینم</p></div>
<div class="m2"><p>دعای صبحدم دیدی که چون آمد به کار آخر </p></div></div>
<div class="b" id="bn3"><div class="m1"><p>مراد دنیی و عقبی به من بخشید روزی‌بخش</p></div>
<div class="m2"><p>به گوشم قول جنگ اول به دستم زلف یار آخر </p></div></div>
<div class="b" id="bn4"><div class="m1"><p>چو باد از خرمن دونان ربودن خوشه‌ای تا چند</p></div>
<div class="m2"><p>ز همت توشه‌ای بردار و خود تخمی بکار آخر </p></div></div>
<div class="b" id="bn5"><div class="m1"><p>نگارستان چین دانم نخواهد شد سرایت لیک</p></div>
<div class="m2"><p>به نوک کلک رنگ‌آمیز نقشی می‌نگار آخر </p></div></div>
<div class="b" id="bn6"><div class="m1"><p>دلا در ملک شبخیزی گر از اندوه نگریزی</p></div>
<div class="m2"><p>دم صبحت بشارتها بیارد زآن دیار آخر </p></div></div>
<div class="b" id="bn7"><div class="m1"><p>بتی چون ماه زانو زد میی چون لعل پیش آورد</p></div>
<div class="m2"><p>تو گویی تائبم حافظ ز ساقی شرم دار آخر</p></div></div>