---
title: >-
    شمارهٔ ۵
---
# شمارهٔ ۵

<div class="b" id="bn1"><div class="m1"><p>هوس باد بهارم به سوی صحرا برد</p></div>
<div class="m2"><p>باد بوی تو بیاورد و قرار از ما برد </p></div></div>
<div class="b" id="bn2"><div class="m1"><p>هرکجا بود دلی چشم تو برد از راهش</p></div>
<div class="m2"><p>نه دل خسته بیمار مرا تنها برد </p></div></div>
<div class="b" id="bn3"><div class="m1"><p>آمد و گرم ببرد آب رخم اشک چو سیم</p></div>
<div class="m2"><p>زر به زر داد کسی کامد و این کالا برد </p></div></div>
<div class="b" id="bn4"><div class="m1"><p>دل سنگین ترا اشک من آورد به راه</p></div>
<div class="m2"><p> سنگ را سیل تواند به لب دریا برد </p></div></div>
<div class="b" id="bn5"><div class="m1"><p>دوش دست طربم سلسلهٔ شوق تو بست</p></div>
<div class="m2"><p>پای خیل خردم لشکر غم از جا برد </p></div></div>
<div class="b" id="bn6"><div class="m1"><p>راه ما غمزهٔ آن ترک‌کمان ابرو زد</p></div>
<div class="m2"><p> رخت ما هندوی آن سرو سهی بالا برد </p></div></div>
<div class="b" id="bn7"><div class="m1"><p>جام می پیش لبت دم ز روان‌بخشی زد</p></div>
<div class="m2"><p> آب وی آن لب جان‌بخش روان‌افزا برد </p></div></div>
<div class="b" id="bn8"><div class="m1"><p>بحث بلبل بر حافظ مکن از خوش سخنی</p></div>
<div class="m2"><p>پیش طوطی نتوان نام هزارآوا برد</p></div></div>