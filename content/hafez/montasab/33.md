---
title: >-
    شمارهٔ ۳۹
---
# شمارهٔ ۳۹

<div class="b" id="bn1"><div class="m1"><p>جای حضور و گلشن امن است این سرای</p></div>
<div class="m2"><p>زین در به شادمانی و عیش وطرب در آی</p></div></div>
<div class="b" id="bn2"><div class="m1"><p>ای کاخ دولتی تو چه کاخی که مدرج است</p></div>
<div class="m2"><p>در شاخسار گلشن تو سایه همای</p></div></div>
<div class="b" id="bn3"><div class="m1"><p>هر صبح در هوای درت می کند صبوح</p></div>
<div class="m2"><p>جمشید تخت چرخ به جام جهان نمای</p></div></div>
<div class="b" id="bn4"><div class="m1"><p>فرخنده نوگل تو چمن را حیات ده</p></div>
<div class="m2"><p>جعد بنفشهٔ تو صبا را گره گشای</p></div></div>
<div class="b" id="bn5"><div class="m1"><p>خورشید در هوای تو چون ذره پای کوب</p></div>
<div class="m2"><p>جمشید درحریم تو چون بندگان بپای</p></div></div>
<div class="b" id="bn6"><div class="m1"><p>حافظ مقیم درگه او باش و عیش کن</p></div>
<div class="m2"><p>کاندر بهشت بهتر از این گوشه نیست جای</p></div></div>