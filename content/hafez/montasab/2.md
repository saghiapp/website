---
title: >-
    شمارهٔ ۱۰
---
# شمارهٔ ۱۰

<div class="b" id="bn1"><div class="m1"><p>صورت خوبت نگارا خوش به آیین بسته‌اند</p></div>
<div class="m2"><p>گوییا نقش لبت از جان شیرین بسته‌اند</p></div></div>
<div class="b" id="bn2"><div class="m1"><p>از برای مقدم خیل و خیالت مردمان</p></div>
<div class="m2"><p>زاشک رنگین در دیار دیده آیین بسته‌اند</p></div></div>
<div class="b" id="bn3"><div class="m1"><p>کار زلف توست مشک‌افشانی و نظارگان</p></div>
<div class="m2"><p>مصلحت را تهمتی بر نافهٔ چین بسته‌اند</p></div></div>
<div class="b" id="bn4"><div class="m1"><p>یارب آن روی است و در پیرامنش بند کلاه</p></div>
<div class="m2"><p>یا به گرد ماه تابان عقد پروین بسته‌اند</p></div></div>
<div class="b" id="bn5"><div class="m1"><p>خط سبز و عارضت را نقش بندان خطا</p></div>
<div class="m2"><p>سایبان از عنبر تر گرد نسرین بسته‌اند</p></div></div>
<div class="b" id="bn6"><div class="m1"><p>جمله وصف عشق من بودست و حسن روی تو</p></div>
<div class="m2"><p>آن حکایتها که بر فرهاد و شیرین بسته‌اند</p></div></div>
<div class="b" id="bn7"><div class="m1"><p>حافظا محض حقیقت گوی یعنی سر عشق</p></div>
<div class="m2"><p>غیر از این گویی خیالاتی به تخمین بسته‌اند</p></div></div>