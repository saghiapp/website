---
title: >-
    شمارهٔ ۳
---
# شمارهٔ ۳

<div class="b" id="bn1"><div class="m1"><p>اگر به لطف بخوانی مَزید الطاف است</p></div>
<div class="m2"><p>وگر به قهر برانی درون ما صاف است</p></div></div>
<div class="b" id="bn2"><div class="m1"><p>بیان وصف تو گفتن نه حد امکان است</p></div>
<div class="m2"><p>چرا که وصف تو بیرون ز حد اوصاف است</p></div></div>
<div class="b" id="bn3"><div class="m1"><p>ز چشم عشق توان دید روی شاهد غیب</p></div>
<div class="m2"><p>که نور دیدهٔ عاشق ز قاف تا قاف است</p></div></div>
<div class="b" id="bn4"><div class="m1"><p>چو سرو سرکشی ای یار سنگدل با ما</p></div>
<div class="m2"><p>چه چشمهاست که از روی تو بر اطراف است</p></div></div>
<div class="b" id="bn5"><div class="m1"><p>تو را که مایهٔ خلد است نیاز همتا نیست</p></div>
<div class="m2"><p>از این مثال گزینم روان در اطراف است</p></div></div>
<div class="b" id="bn6"><div class="m1"><p>ز مُصحَف رخ دلدار آیتی بر خوان</p></div>
<div class="m2"><p>که آن بیان مقامات کشف کشّاف است</p></div></div>
<div class="b" id="bn7"><div class="m1"><p>عدو که منطق حافظ طمع کند در شعر</p></div>
<div class="m2"><p>همان حدیث هُما و طریق خطّاف است</p></div></div>