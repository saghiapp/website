---
title: >-
    شمارهٔ ۴۴
---
# شمارهٔ ۴۴

<div class="b" id="bn1"><div class="m1"><p>چون در بهار خوبی امروز کامکاری</p></div>
<div class="m2"><p>شاید که عاشقان را کامی ز لب بر آری</p></div></div>
<div class="b" id="bn2"><div class="m1"><p>با عاشقان بیدل تا چند ناز و عشوه</p></div>
<div class="m2"><p>بر بیدلان مسکین تا کی جفا و خواری</p></div></div>
<div class="b" id="bn3"><div class="m1"><p>تا چند همچو چشمت در عین ناتوانی</p></div>
<div class="m2"><p>تا چند همچو زلفت در تاب و بی قراری</p></div></div>
<div class="b" id="bn4"><div class="m1"><p>دردی که از تو دارم جوری که از تو بینم</p></div>
<div class="m2"><p>گر شمه‌ای بدانی دانم که رحمت آری</p></div></div>
<div class="b" id="bn5"><div class="m1"><p>اسباب عاشقی را بسیار مایه باید</p></div>
<div class="m2"><p>دلهای همچو آتش چشمان رود باری</p></div></div>
<div class="b" id="bn6"><div class="m1"><p>در هجر مانده بودم باد صبا رسانید</p></div>
<div class="m2"><p>از بوستان وصلت بوی امیدواری</p></div></div>
<div class="b" id="bn7"><div class="m1"><p>گر چه به بوی وصلت در حشر زنده گردم</p></div>
<div class="m2"><p>سر بر نیارم از خاک از روی شرمساری</p></div></div>
<div class="b" id="bn8"><div class="m1"><p>از بادهٔ وصالت گر جرعه‌ای بنوشم</p></div>
<div class="m2"><p>تا زنده‌ام نورزم آیین هوشیاری</p></div></div>
<div class="b" id="bn9"><div class="m1"><p>ما بنده‌ایم و عاجز تو حاکمی و قادر</p></div>
<div class="m2"><p>گر می‌کشی به زورم ور می‌کشی به زاری</p></div></div>
<div class="b" id="bn10"><div class="m1"><p>آخر ترحمی کن بر حال زار حافظ</p></div>
<div class="m2"><p>تا چند ناامیدی تا چند خاکساری</p></div></div>