---
title: >-
    شمارهٔ ۴۳
---
# شمارهٔ ۴۳

<div class="b" id="bn1"><div class="m1"><p>خوشتر از کوی خرابات نباشد جایی</p></div>
<div class="m2"><p>که به پیرانه سرم دست دهد ماوایی</p></div></div>
<div class="b" id="bn2"><div class="m1"><p>آرزو می‌کندم از تو چه پنهان دارم</p></div>
<div class="m2"><p>شیشهٔ باده و طلعت خوش زیبایی</p></div></div>
<div class="b" id="bn3"><div class="m1"><p>جای من دیر مغان است مروح وطنی</p></div>
<div class="m2"><p>رای من رای بتان است مبارک رایی</p></div></div>
<div class="b" id="bn4"><div class="m1"><p>چه کنی نوش که در دیر چو من شیدا نیست</p></div>
<div class="m2"><p>نیست این جز سخن بوالهوس رعنایی</p></div></div>
<div class="b" id="bn5"><div class="m1"><p>به ادب باش که هر کس نتواند گفتن</p></div>
<div class="m2"><p>سخن پیر مگر برهمنی یا رایی</p></div></div>
<div class="b" id="bn6"><div class="m1"><p>صنما غیر تو در خاطر ما کی گنجد</p></div>
<div class="m2"><p>که مرا نیست به غیر از تو به کس پروایی</p></div></div>
<div class="b" id="bn7"><div class="m1"><p>رحم کن بر دل مجروح خراب حافظ</p></div>
<div class="m2"><p>زآن که هست از پی امروز یقین فردایی</p></div></div>