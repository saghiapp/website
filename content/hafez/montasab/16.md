---
title: >-
    شمارهٔ ۲۳
---
# شمارهٔ ۲۳

<div class="b" id="bn1"><div class="m1"><p>ببین هلالِ محرّم بخواه ساغر راح</p></div>
<div class="m2"><p>که ماه اَمن و اَمان است و سال صلح و صلاح</p></div></div>
<div class="b" id="bn2"><div class="m1"><p>نزاع بر سر دنیای دون گدا نکند</p></div>
<div class="m2"><p>به پادشه بِنه ای نور دیده کوی فلاح</p></div></div>
<div class="b" id="bn3"><div class="m1"><p>عزیز دار زمان وصال را کان دَم</p></div>
<div class="m2"><p>مقابلِ شبِ قدر است و روز استفتاح</p></div></div>
<div class="b" id="bn4"><div class="m1"><p>بیار باده که روزش به خیر خواهد بود</p></div>
<div class="m2"><p>هر آن که جام صبوحی نهد چراغ صباح</p></div></div>
<div class="b" id="bn5"><div class="m1"><p>کدام طاعتِ شایسته آید از من مست</p></div>
<div class="m2"><p>که بانگِ شام ندانم ز فالق الاصباح</p></div></div>
<div class="b" id="bn6"><div class="m1"><p>دلا تو غافلی از کار خویش و می‌ترسم</p></div>
<div class="m2"><p>که کس درت نگشاید چو گم کنی مفتاح</p></div></div>
<div class="b" id="bn7"><div class="m1"><p>به بوی وصل چو حافظ شبی به روز آور</p></div>
<div class="m2"><p>که بشکفد گل بختت ز جانبِ فتّاح</p></div></div>
<div class="b" id="bn8"><div class="m1"><p>زمان شاه شجاع است و دور حکمت و شرع</p></div>
<div class="m2"><p>به راحت دل و جان کوش در صباح و رواح</p></div></div>