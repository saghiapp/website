---
title: >-
    شمارهٔ ۱۹
---
# شمارهٔ ۱۹

<div class="b" id="bn1"><div class="m1"><p>ای از فروغ رویت روشن چراغ دیده</p></div>
<div class="m2"><p>خوش‌تر ز چشم مستت چشم جهان ندیده</p></div></div>
<div class="b" id="bn2"><div class="m1"><p>همچون تو نازنینی سر تا قدم لطافت</p></div>
<div class="m2"><p>گیتی نشان نداده ایزد نیافریده</p></div></div>
<div class="b" id="bn3"><div class="m1"><p>هر زاهدی که دیده یاقوت جان فزایش</p></div>
<div class="m2"><p>سجاده ترک کرده پیمانه در کشیده</p></div></div>
<div class="b" id="bn4"><div class="m1"><p>بر چهره بخت نیکت تعویذ چشم زخم است</p></div>
<div class="m2"><p>هر دم و ان یکادی ز اخلاص بردمیده</p></div></div>
<div class="b" id="bn5"><div class="m1"><p>بر قصد خون عشاق ابرو و چشم شوخش</p></div>
<div class="m2"><p>گاه این کمین گشاده گاه آن کمان کشیده</p></div></div>
<div class="b" id="bn6"><div class="m1"><p>تا کی کبوتر دل باشد چو مرغ بسمل</p></div>
<div class="m2"><p>از زخم ناوک تو در خاک و خون تپیده</p></div></div>
<div class="b" id="bn7"><div class="m1"><p>از سوز سینه هر دم دودم به سر درآید</p></div>
<div class="m2"><p>چون عود چند باشم در آتش رمیده</p></div></div>
<div class="b" id="bn8"><div class="m1"><p>گر زآنک رام گردد بخت رمیده با من</p></div>
<div class="m2"><p>هم زان دهن برآرم کام دل رمیده</p></div></div>
<div class="b" id="bn9"><div class="m1"><p>میلی اگر ندارد با عارض تو ابرو</p></div>
<div class="m2"><p>پیوسته از چه باشد چون قد من خمیده</p></div></div>
<div class="b" id="bn10"><div class="m1"><p>گر بر لبم نهی لب یابم حیات باقی</p></div>
<div class="m2"><p>آن دم که جان شیرین باشد به لب رسیده</p></div></div>
<div class="b" id="bn11"><div class="m1"><p>تا کی فرو گذاری چون زلف خود دلم را</p></div>
<div class="m2"><p>سرگشته و پریشان ای نور هر دودیده</p></div></div>
<div class="b" id="bn12"><div class="m1"><p>در پای خار هجران افتاده در کشاکش</p></div>
<div class="m2"><p>وز گلبن وصالت هرگز گلی نچیده</p></div></div>
<div class="b" id="bn13"><div class="m1"><p>گر دست من نگیری با خواجه بازگویم</p></div>
<div class="m2"><p>کز عاشقان بیدل دل می برد دو دیده</p></div></div>
<div class="b" id="bn14"><div class="m1"><p>ما را بضاعت این است گر در مذاقت افتد</p></div>
<div class="m2"><p>درهای شعر حافظ بنویس بر جریده</p></div></div>