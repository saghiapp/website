---
title: >-
    قطعه شمارهٔ ۳۲
---
# قطعه شمارهٔ ۳۲

<div class="b" id="bn1"><div class="m1"><p>خسروا دادگرا شیردلا بحرکفا</p></div>
<div class="m2"><p>ای جلال تو به انواع هنر ارزانی</p></div></div>
<div class="b" id="bn2"><div class="m1"><p>همه آفاق گرفت و همه اطراف گشاد</p></div>
<div class="m2"><p>صیت مسعودی و آوازهٔ شه سلطانی</p></div></div>
<div class="b" id="bn3"><div class="m1"><p>گفته باشد مگرت ملهم غیب احوالم</p></div>
<div class="m2"><p>این که شد روز سفیدم چو شب ظلمانی</p></div></div>
<div class="b" id="bn4"><div class="m1"><p>در سه سال آنچه بیندوختم از شاه و وزیر</p></div>
<div class="m2"><p>همه بربود به یک دم فلک چوگانی</p></div></div>
<div class="b" id="bn5"><div class="m1"><p>دوش در خواب چنان دید خیالم که سحر</p></div>
<div class="m2"><p>گذر افتاد بر اصطبل شهم پنهانی</p></div></div>
<div class="b" id="bn6"><div class="m1"><p>بسته بر آخور او استر من جو می‌خورد</p></div>
<div class="m2"><p>تیزه افشاند به من گفت مرا می‌دانی</p></div></div>
<div class="b" id="bn7"><div class="m1"><p>هیچ تعبیر نمی‌دانمش این خواب که چیست</p></div>
<div class="m2"><p>تو بفرمای که در فهم نداری ثانی</p></div></div>