---
title: >-
    قطعه شمارهٔ ۱۲
---
# قطعه شمارهٔ ۱۲

<div class="b" id="bn1"><div class="m1"><p>شمه‌ای از داستان عشق شورانگیز ماست</p></div>
<div class="m2"><p>این حکایت‌ها که از فرهاد و شیرین کرده‌اند</p></div></div>
<div class="b" id="bn2"><div class="m1"><p>هیچ مژگان دراز و عشوهٔ جادو نکرد</p></div>
<div class="m2"><p>آنچه آن زلف دراز و خال مشکین کرده‌اند</p></div></div>
<div class="b" id="bn3"><div class="m1"><p>ساقیا می ده که با حکم ازل تدبیر نیست</p></div>
<div class="m2"><p>قابل تغییر نبود آنچه تعیین کرده‌اند</p></div></div>
<div class="b" id="bn4"><div class="m1"><p>در سفالین کاسهٔ رندان به خواری منگرید</p></div>
<div class="m2"><p>کاین حریفان خدمت جام جهان‌بین کرده‌اند</p></div></div>
<div class="b" id="bn5"><div class="m1"><p>نکهت جانبخش دارد خاک کوی دلبران</p></div>
<div class="m2"><p>عارفان آنجا مشام عقل مشکین کرده‌اند</p></div></div>
<div class="b" id="bn6"><div class="m1"><p>ساقیا دیوانه‌ای چون من کجا دربر کشد</p></div>
<div class="m2"><p>دختر رز را که نقد عقل کابین کرده‌اند</p></div></div>
<div class="b" id="bn7"><div class="m1"><p>خاکیان بی‌بهره‌اند از جرعهٔ کاس الکرام</p></div>
<div class="m2"><p>این تطاول بین که با عشاق مسکین کرده‌اند</p></div></div>
<div class="b" id="bn8"><div class="m1"><p>شهپر زاغ و زغن زیبای صید و قید نیست</p></div>
<div class="m2"><p>این کرامت همره شهباز و شاهین کرده‌اند</p></div></div>