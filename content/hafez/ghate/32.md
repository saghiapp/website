---
title: >-
    قطعه شمارهٔ ۷
---
# قطعه شمارهٔ ۷

<div class="b" id="bn1"><div class="m1"><p>به عهد سلطنت شاه شیخ ابواسحاق</p></div>
<div class="m2"><p>به پنج شخص عجب ملک فارس بود آباد</p></div></div>
<div class="b" id="bn2"><div class="m1"><p>نخست پادشهی همچو او ولایت بخش</p></div>
<div class="m2"><p>که جان خویش بپرورد و داد عیش بداد</p></div></div>
<div class="b" id="bn3"><div class="m1"><p>دگر مربی اسلام شیخ مجدالدین</p></div>
<div class="m2"><p>که قاضی‌ای به از او آسمان ندارد یاد</p></div></div>
<div class="b" id="bn4"><div class="m1"><p>دگر بقیهٔ ابدال شیخ امین الدین</p></div>
<div class="m2"><p>که یمن همت او کارهای بسته گشاد</p></div></div>
<div class="b" id="bn5"><div class="m1"><p>دگر شهنشه دانش عضد که در تصنیف</p></div>
<div class="m2"><p>بنای کار مواقف به نام شاه نهاد</p></div></div>
<div class="b" id="bn6"><div class="m1"><p>دگر کریم چو حاجی قوام دریادل</p></div>
<div class="m2"><p>که نام نیک ببرد از جهان به بخشش و داد</p></div></div>
<div class="b" id="bn7"><div class="m1"><p>نظیر خویش بنگذاشتند و بگذشتند</p></div>
<div class="m2"><p>خدای عز و جل جمله را بیامرزاد</p></div></div>