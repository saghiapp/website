---
title: >-
    قطعه شمارهٔ ۲۹
---
# قطعه شمارهٔ ۲۹

<div class="b" id="bn1"><div class="m1"><p>به من سلام فرستاد دوستی امروز</p></div>
<div class="m2"><p>که ای نتیجهٔ کلکت سواد بینایی</p></div></div>
<div class="b" id="bn2"><div class="m1"><p>پس از دو سال که بختت به خانه باز آورد</p></div>
<div class="m2"><p>چرا ز خانهٔ خواجه به در نمی‌آیی</p></div></div>
<div class="b" id="bn3"><div class="m1"><p>جواب دادم و گفتم بدار معذورم</p></div>
<div class="m2"><p>که این طریقه نه خودکامیست و خودرایی</p></div></div>
<div class="b" id="bn4"><div class="m1"><p>وکیل قاضی‌ام اندر گذر کمین کرده‌ست</p></div>
<div class="m2"><p>به کف قبالهٔ دعوی چو مار شیدایی</p></div></div>
<div class="b" id="bn5"><div class="m1"><p>که گر برون نهم از آستان خواجه قدم</p></div>
<div class="m2"><p>بگیردم سوی زندان برد به رسوایی</p></div></div>
<div class="b" id="bn6"><div class="m1"><p>جناب خواجه حصار من است گر اینجا</p></div>
<div class="m2"><p>کسی نفس زند از حجت تقاضایی</p></div></div>
<div class="b" id="bn7"><div class="m1"><p>به عون قوت بازوی بندگان وزیر</p></div>
<div class="m2"><p>به سیلی‌اش بشکافم دماغ سودایی</p></div></div>
<div class="b" id="bn8"><div class="m1"><p>همیشه باد جهانش به کام وز سر صدق</p></div>
<div class="m2"><p>کمر به بندگی‌اش بسته چرخ مینایی</p></div></div>