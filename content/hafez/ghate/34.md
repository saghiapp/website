---
title: >-
    قطعه شمارهٔ ۹
---
# قطعه شمارهٔ ۹

<div class="b" id="bn1"><div class="m1"><p>دادگرا تو را فلک جرعه کش پیاله باد</p></div>
<div class="m2"><p>دشمن دل سیاه تو غرقه به خون چو لاله باد</p></div></div>
<div class="b" id="bn2"><div class="m1"><p>ذروهٔ کاخ رتبتت راست ز فرط ارتفاع</p></div>
<div class="m2"><p>راهروان وهم را راه هزار ساله باد</p></div></div>
<div class="b" id="bn3"><div class="m1"><p>ای مه برج منزلت چشم و چراغ عالمی</p></div>
<div class="m2"><p>بادهٔ صاف دایمت در قدح و پیاله باد</p></div></div>
<div class="b" id="bn4"><div class="m1"><p>چون به هوای مدحتت زهره شود ترانه‌ساز</p></div>
<div class="m2"><p>حاسدت از سماع آن محرم آه و ناله باد</p></div></div>
<div class="b" id="bn5"><div class="m1"><p>نه طبق سپهر و آن قرصهٔ ماه و خور که هست</p></div>
<div class="m2"><p>بر لب خوان قسمتت سهلترین نواله باد</p></div></div>
<div class="b" id="bn6"><div class="m1"><p>دختر فکر بکر من محرم مدحت تو شد</p></div>
<div class="m2"><p>مهر چنان عروس را هم به کفت حواله باد</p></div></div>