---
title: >-
    قصیدهٔ شمارهٔ ۲ - قصیدهٔ در مدح قوام الدین محمد صاحب عیار وزیر شاه شجاع
---
# قصیدهٔ شمارهٔ ۲ - قصیدهٔ در مدح قوام الدین محمد صاحب عیار وزیر شاه شجاع

<div class="b" id="bn1"><div class="m1"><p>ز دلبری نتوان لاف زد به آسانی</p></div>
<div class="m2"><p>هزار نکته در این کار هست تا دانی</p></div></div>
<div class="b" id="bn2"><div class="m1"><p>بجز شکردهنی مایه‌هاست خوبی را</p></div>
<div class="m2"><p>به خاتمی نتوان زد دم سلیمانی</p></div></div>
<div class="b" id="bn3"><div class="m1"><p>هزار سلطنت دلبری بدان نرسد</p></div>
<div class="m2"><p>که در دلی به هنر خویش را بگنجانی</p></div></div>
<div class="b" id="bn4"><div class="m1"><p>چه گردها که برانگیختی ز هستی من</p></div>
<div class="m2"><p>مباد خسته سمندت که تیز می‌رانی</p></div></div>
<div class="b" id="bn5"><div class="m1"><p>به همنشینی رندان سری فرود آور</p></div>
<div class="m2"><p>که گنج‌هاست در این بی‌سری و سامانی</p></div></div>
<div class="b" id="bn6"><div class="m1"><p>بیار بادهٔ رنگین که یک حکایت راست</p></div>
<div class="m2"><p>بگویم و نکنم رخنه در مسلمانی</p></div></div>
<div class="b" id="bn7"><div class="m1"><p>به خاک پای صبوحی‌کنان که تا من مست</p></div>
<div class="m2"><p>ستاده بر در میخانه‌ام به دربانی</p></div></div>
<div class="b" id="bn8"><div class="m1"><p>به هیچ زاهد ظاهرپرست نگذشتم</p></div>
<div class="m2"><p>که زیر خرقه نه زنار داشت پنهانی</p></div></div>
<div class="b" id="bn9"><div class="m1"><p>به نام طرهٔ دلبند خویش خیری کن</p></div>
<div class="m2"><p>که تا خداش نگه دارد از پریشانی</p></div></div>
<div class="b" id="bn10"><div class="m1"><p>مگیر چشم عنایت ز حال حافظ باز</p></div>
<div class="m2"><p>وگرنه حال بگویم به آصف ثانی</p></div></div>
<div class="b" id="bn11"><div class="m1"><p>وزیر شاه‌نشان خواجهٔ زمین و زمان</p></div>
<div class="m2"><p>که خرم است بدو حال انسی و جانی</p></div></div>
<div class="b" id="bn12"><div class="m1"><p>قوام دولت دنیی محمد بن علی</p></div>
<div class="m2"><p>که می‌درخشدش از چهره فر یزدانی</p></div></div>
<div class="b" id="bn13"><div class="m1"><p>زهی حمیده خصالی که گاه فکر صواب</p></div>
<div class="m2"><p>تو را رسد که کنی دعوی جهانبانی</p></div></div>
<div class="b" id="bn14"><div class="m1"><p>طراز دولت باقی تو را همی‌زیبد</p></div>
<div class="m2"><p>که همتت نبرد نام عالم فانی</p></div></div>
<div class="b" id="bn15"><div class="m1"><p>اگر نه گنج عطای تو دستگیر شود</p></div>
<div class="m2"><p>همه بسیط زمین رو نهد به ویرانی</p></div></div>
<div class="b" id="bn16"><div class="m1"><p>تو را که صورت جسم تو را هیولایی است</p></div>
<div class="m2"><p>چو جوهر ملکی در لباس انسانی</p></div></div>
<div class="b" id="bn17"><div class="m1"><p>کدام پایهٔ تعظیم نصب شاید کرد</p></div>
<div class="m2"><p>که در مسالک فکرت نه برتر از آنی</p></div></div>
<div class="b" id="bn18"><div class="m1"><p>درون خلوت کروبیان عالم قدس</p></div>
<div class="m2"><p>صریر کلک تو باشد سماع روحانی</p></div></div>
<div class="b" id="bn19"><div class="m1"><p>تو را رسد شکر آویز خواجگی گه جود</p></div>
<div class="m2"><p>که آستین به کریمان عالم افشانی</p></div></div>
<div class="b" id="bn20"><div class="m1"><p>صواعق سخطت را چگونه شرح دهم</p></div>
<div class="m2"><p>نعوذ بالله از آن فتنه‌های طوفانی</p></div></div>
<div class="b" id="bn21"><div class="m1"><p>سوابق کرمت را بیان چگونه کنم</p></div>
<div class="m2"><p>تبارک‌الله از آن کارساز ربانی</p></div></div>
<div class="b" id="bn22"><div class="m1"><p>کنون که شاهد گل را به جلوه‌گاه چمن</p></div>
<div class="m2"><p>به جز نسیم صبا نیست همدم جانی</p></div></div>
<div class="b" id="bn23"><div class="m1"><p>شقایق از پی سلطان گل سپارد باز</p></div>
<div class="m2"><p>به بادبان صبا کله‌های نعمانی</p></div></div>
<div class="b" id="bn24"><div class="m1"><p>بدان رسید ز سعی نسیم باد بهار</p></div>
<div class="m2"><p>که لاف می‌زند از لطف روح حیوانی</p></div></div>
<div class="b" id="bn25"><div class="m1"><p>سحرگهم چه خوش آمد که بلبلی گلبانگ</p></div>
<div class="m2"><p>به غنچه می‌زد و می‌گفت در سخنرانی</p></div></div>
<div class="b" id="bn26"><div class="m1"><p>که تنگدل چه نشینی ز پرده بیرون آی</p></div>
<div class="m2"><p>که در خم است شرابی چو لعل رمانی</p></div></div>
<div class="b" id="bn27"><div class="m1"><p>مکن که می نخوری بر جمال گل یک ماه</p></div>
<div class="m2"><p>که باز ماه دگر می‌خوری پشیمانی</p></div></div>
<div class="b" id="bn28"><div class="m1"><p>به شکر تهمت تکفیر کز میان برخاست</p></div>
<div class="m2"><p>بکوش کز گل و مل داد عیش بستانی</p></div></div>
<div class="b" id="bn29"><div class="m1"><p>جفا نه شیوهٔ دین‌پروری بود حاشا</p></div>
<div class="m2"><p>همه کرامت و لطف است شرع یزدانی</p></div></div>
<div class="b" id="bn30"><div class="m1"><p>رموز سر اناالحق چه داند آن غافل</p></div>
<div class="m2"><p>که منجذب نشد از جذبه‌های سبحانی</p></div></div>
<div class="b" id="bn31"><div class="m1"><p>درون پردهٔ گل غنچه بین که می‌سازد</p></div>
<div class="m2"><p>ز بهر دیدهٔ خصم تو لعل پیکانی</p></div></div>
<div class="b" id="bn32"><div class="m1"><p>طرب‌سرای وزیر است ساقیا مگذار</p></div>
<div class="m2"><p>که غیر جام می آنجا کند گرانجانی</p></div></div>
<div class="b" id="bn33"><div class="m1"><p>تو بودی آن دم صبح امید کز سر مهر</p></div>
<div class="m2"><p>برآمدی و سر آمد شبان ظلمانی</p></div></div>
<div class="b" id="bn34"><div class="m1"><p>شنیده‌ام که ز من یاد می‌کنی گه گه</p></div>
<div class="m2"><p>ولی به مجلس خاص خودم نمی‌خوانی</p></div></div>
<div class="b" id="bn35"><div class="m1"><p>طلب نمی‌کنی از من سخن جفا این است</p></div>
<div class="m2"><p>وگرنه با تو چه بحث است در سخندانی</p></div></div>
<div class="b" id="bn36"><div class="m1"><p>ز حافظان جهان کس چو بنده جمع نکرد</p></div>
<div class="m2"><p>لطایف حکمی با کتاب قرآنی</p></div></div>
<div class="b" id="bn37"><div class="m1"><p>هزار سال بقا بخشدت مدایح من</p></div>
<div class="m2"><p>چنین نفیس متاعی به چون تو ارزانی</p></div></div>
<div class="b" id="bn38"><div class="m1"><p>سخن دراز کشیدم ولی امیدم هست</p></div>
<div class="m2"><p>که ذیل عفو بدین ماجرا بپوشانی</p></div></div>
<div class="b" id="bn39"><div class="m1"><p>همیشه تا به بهاران هوا به صفحهٔ باغ</p></div>
<div class="m2"><p>هزار نقش نگارد ز خط ریحانی</p></div></div>
<div class="b" id="bn40"><div class="m1"><p>به باغ ملک ز شاخ امل به عمر دراز</p></div>
<div class="m2"><p>شکفته باد گل دولتت به آسانی</p></div></div>