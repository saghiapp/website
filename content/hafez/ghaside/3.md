---
title: >-
    قصیدهٔ شمارهٔ ۳ - قصیدهٔ در مدح شاه شیخ ابواسحاق
---
# قصیدهٔ شمارهٔ ۳ - قصیدهٔ در مدح شاه شیخ ابواسحاق

<div class="b" id="bn1"><div class="m1"><p>سپیده‌دم که صبا بوی لطف جان گیرد</p></div>
<div class="m2"><p>چمن ز لطف هوا نکته برجنان گیرد</p></div></div>
<div class="b" id="bn2"><div class="m1"><p>هوا ز نکهت گل در چمن تتق بندد</p></div>
<div class="m2"><p>افق ز عکس شفق رنگ گلستان گیرد</p></div></div>
<div class="b" id="bn3"><div class="m1"><p>نوای چنگ بدانسان زند صلای صبوح</p></div>
<div class="m2"><p>که پیر صومعه راه در مغان گیرد</p></div></div>
<div class="b" id="bn4"><div class="m1"><p>نکال شب که کند در قدح سیاهی مشک</p></div>
<div class="m2"><p>در او شرار چراغ سحرگهان گیرد</p></div></div>
<div class="b" id="bn5"><div class="m1"><p>شه سپهر چو زرین سپر کشد در روی</p></div>
<div class="m2"><p>به تیغ صبح و عمود افق جهان گیرد</p></div></div>
<div class="b" id="bn6"><div class="m1"><p>به رغم زال سیه شاهباز زرین بال</p></div>
<div class="m2"><p>در این مقرنس زنگاری آشیان گیرد</p></div></div>
<div class="b" id="bn7"><div class="m1"><p>به بزمگاه چمن رو که خوش تماشایی است</p></div>
<div class="m2"><p>چو لاله کاسهٔ نسرین و ارغوان گیرد</p></div></div>
<div class="b" id="bn8"><div class="m1"><p>چو شهسوار فلک بنگرد به جام صبوح</p></div>
<div class="m2"><p>که چون به شعشعهٔ مهر خاوران گیرد</p></div></div>
<div class="b" id="bn9"><div class="m1"><p>محیط شمس کشد سوی خویش در خوشاب</p></div>
<div class="m2"><p>که تا به قبضهٔ شمشیر زرفشان گیرد</p></div></div>
<div class="b" id="bn10"><div class="m1"><p>صبا نگر که دمادم چو رند شاهدباز</p></div>
<div class="m2"><p>گهی لب گل و گه زلف ضیمران گیرد</p></div></div>
<div class="b" id="bn11"><div class="m1"><p>ز اتحاد هیولا و اختلاف صور</p></div>
<div class="m2"><p>خرد ز هر گل نو، نقش صد بتان گیرد</p></div></div>
<div class="b" id="bn12"><div class="m1"><p>من اندر آن که دم کیست این مبارک دم</p></div>
<div class="m2"><p>که وقت صبح در این تیره خاکدان گیرد</p></div></div>
<div class="b" id="bn13"><div class="m1"><p>چه حالت است که گل در سحر نماید روی</p></div>
<div class="m2"><p>چه شعله است که در شمع آسمان گیرد</p></div></div>
<div class="b" id="bn14"><div class="m1"><p>چرا به صد غم و حسرت سپهر دایره‌شکل</p></div>
<div class="m2"><p>مرا چو نقطهٔ پرگار در میان گیرد</p></div></div>
<div class="b" id="bn15"><div class="m1"><p>ضمیر دل نگشایم به کس مرا آن به</p></div>
<div class="m2"><p>که روزگار غیور است و ناگهان گیرد</p></div></div>
<div class="b" id="bn16"><div class="m1"><p>چو شمع هر که به افشای راز شد مشغول</p></div>
<div class="m2"><p>بسش زمانه چو مقراض در زبان گیرد</p></div></div>
<div class="b" id="bn17"><div class="m1"><p>کجاست ساقی مه‌روی که من از سر مهر</p></div>
<div class="m2"><p>چو چشم مست خودش ساغر گران گیرد</p></div></div>
<div class="b" id="bn18"><div class="m1"><p>پیامی آورد از یار و در پی‌اش جامی</p></div>
<div class="m2"><p>به شادی رخ آن یار مهربان گیرد</p></div></div>
<div class="b" id="bn19"><div class="m1"><p>نوای مجلس ما را چو برکشد مطرب</p></div>
<div class="m2"><p>گهی عراق زند گاهی اصفهان گیرد</p></div></div>
<div class="b" id="bn20"><div class="m1"><p>فرشته‌ای به حقیقت سروش عالم غیب</p></div>
<div class="m2"><p>که روضهٔ کرمش نکته بر جنان گیرد</p></div></div>
<div class="b" id="bn21"><div class="m1"><p>سکندری که مقیم حریم او چون خضر</p></div>
<div class="m2"><p>ز فیض خاک درش عمر جاودان گیرد</p></div></div>
<div class="b" id="bn22"><div class="m1"><p>جمال چهرهٔ اسلام شیخ ابو اسحاق</p></div>
<div class="m2"><p>که ملک در قدمش زیب بوستان گیرد</p></div></div>
<div class="b" id="bn23"><div class="m1"><p>گهی که بر فلک سروری عروج کند</p></div>
<div class="m2"><p>نخست پایهٔ خود فرق فرقدان گیرد</p></div></div>
<div class="b" id="bn24"><div class="m1"><p>چراغ دیدهٔ محمود آنکه دشمن را</p></div>
<div class="m2"><p>ز برق تیغ وی آتش به دودمان گیرد</p></div></div>
<div class="b" id="bn25"><div class="m1"><p>به اوج ماه رسد موج خون چو تیغ کشد</p></div>
<div class="m2"><p>به تیر چرخ برد حمله چون کمان گیرد</p></div></div>
<div class="b" id="bn26"><div class="m1"><p>عروس خاوری از شرم رأی انور او</p></div>
<div class="m2"><p>به جای خود بود ار راه قیروان گیرد</p></div></div>
<div class="b" id="bn27"><div class="m1"><p>ایا عظیم وقاری که هر که بندهٔ توست</p></div>
<div class="m2"><p>ز رفع قدر کمربند توأمان گیرد</p></div></div>
<div class="b" id="bn28"><div class="m1"><p>رسد ز چرخ عطارد هزار تهنیتت</p></div>
<div class="m2"><p>چو فکرتت صفت امر کن فکان گیرد</p></div></div>
<div class="b" id="bn29"><div class="m1"><p>مدام در پی طعن است بر حسود و عدوت</p></div>
<div class="m2"><p>سماک رامح از آن روز و شب سنان گیرد</p></div></div>
<div class="b" id="bn30"><div class="m1"><p>فلک چو جلوه‌کنان بنگرد سمند تو را</p></div>
<div class="m2"><p>کمینه پایگهش اوج کهکشان گیرد</p></div></div>
<div class="b" id="bn31"><div class="m1"><p>ملالتی که کشیدی سعادتی دهدت</p></div>
<div class="m2"><p>که مشتری نسق کار خود از آن گیرد</p></div></div>
<div class="b" id="bn32"><div class="m1"><p>از امتحان تو ایام را غرض آن است</p></div>
<div class="m2"><p>که از صفای ریاضت دلت نشان گیرد</p></div></div>
<div class="b" id="bn33"><div class="m1"><p>وگرنه پایهٔ عزت از آن بلندتر است</p></div>
<div class="m2"><p>که روزگار بر او حرف امتحان گیرد</p></div></div>
<div class="b" id="bn34"><div class="m1"><p>مذاق جانش ز تلخی غم شود ایمن</p></div>
<div class="m2"><p>کسی که شکر شکر تو در دهان گیرد</p></div></div>
<div class="b" id="bn35"><div class="m1"><p>ز عمر برخورد آن‌کس که در جمیع صفات</p></div>
<div class="m2"><p>نخست بنگرد آنگه طریق آن گیرد</p></div></div>
<div class="b" id="bn36"><div class="m1"><p>چو جای جنگ نبیند به جام یازد دست</p></div>
<div class="m2"><p>چو وقت کار بود تیغ جان‌ستان گیرد</p></div></div>
<div class="b" id="bn37"><div class="m1"><p>ز لطف غیب به سختی رخ از امید متاب</p></div>
<div class="m2"><p>که مغز نغز مقام اندر استخوان گیرد</p></div></div>
<div class="b" id="bn38"><div class="m1"><p>شکر کمال حلاوت پس از ریاضت یافت</p></div>
<div class="m2"><p>نخست در شکن تنگ از آن مکان گیرد</p></div></div>
<div class="b" id="bn39"><div class="m1"><p>در آن مقام که سیل حوادث از چپ و راست</p></div>
<div class="m2"><p>چنان رسد که امان از میان کران گیرد</p></div></div>
<div class="b" id="bn40"><div class="m1"><p>چه غم بود به همه حال کوه ثابت را</p></div>
<div class="m2"><p>که موجهای چنان قلزم گران گیرد</p></div></div>
<div class="b" id="bn41"><div class="m1"><p>اگرچه خصم تو گستاخ می‌رود حالی</p></div>
<div class="m2"><p>تو شاد باش که گستاخی‌اش چنان گیرد</p></div></div>
<div class="b" id="bn42"><div class="m1"><p>که هر چه در حق این خاندان دولت کرد</p></div>
<div class="m2"><p>جزاش در زن و فرزند و خان و مان گیرد</p></div></div>
<div class="b" id="bn43"><div class="m1"><p>زمان عمر تو پاینده باد کاین نعمت</p></div>
<div class="m2"><p>عطیه‌ای است که در کار انس و جان گیرد</p></div></div>